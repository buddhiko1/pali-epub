<?xml version="1.0" encoding="UTF-16"?>
<?xml-stylesheet type="text/xsl" href="tipitaka-latn.xsl"?>
<TEI.2>
<teiHeader></teiHeader>
<text>
<front></front>
<body>

<p rend="chapter">8. Anussatikammaṭṭhānaniddesavaṇṇanā</p>

<p rend="subhead">Maraṇassatikathāvaṇṇanā</p>

<p rend="bodytext" n="167"><hi rend="paranum">167</hi><hi rend="dot">.</hi><hi rend="bold">Ito</hi>ti <pb ed="M" n="1.0287" /><pb ed="V" n="1.0271" /> devatānussatiyā. Sā hi chasu anussatīsu sabbapacchā niddiṭṭhattā āsannā, paccakkhā ca. <hi rend="bold">Anantarāyā</hi>ti tadanantaraṃ uddiṭṭhattā vuttaṃ. Maraṇassa sati maraṇassatīti maraṇaṃ tāva dassetuṃ <hi rend="bold">‘‘tattha maraṇa’’</hi>ntiādi vuttaṃ. Kāmañcettha khandhānaṃ bhedo ‘‘jarāmaraṇaṃ dvīhi khandhehi saṅgahita’’nti (dhātu. 71) vacanato cutikhandhānaṃ vināso maraṇanti vattabbaṃ, visesato pana taṃ jīvitindriyassa vināsabhāvena kammaṭṭhānikānaṃ paccupatiṭṭhatīti <hi rend="bold">‘‘jīvitindriyassa upacchedo’’</hi>ti vuttaṃ. Tenevāha <hi rend="bold">niddese</hi> ‘‘kaḷevarassa nikkhepo jīvitindriyassupacchedo’’ti (vibha. 236; dī. ni. 2.390; ma. ni. 1.92, 123). Tattha <hi rend="bold">ekabhavapariyāpannassā</hi>ti ekena bhavena paricchinnassa. <hi rend="bold">Jīvitindriyassa upacchedo</hi>ti jīvitindriyappabandhassa vicchedo āyukkhayādivasena antaradhānaṃ. <hi rend="bold">Samucchedamaraṇa</hi>nti arahato santānassa sabbaso ucchedabhūtaṃ maraṇaṃ. <hi rend="bold">Saṅkhārānaṃ khaṇabhaṅgasaṅkhāta</hi>nti saṅkhatadhammānaṃ udayavayaparicchinnassa pavattikhaṇassa bhaṅgo nirodhoti saṅkhaṃ gataṃ. <hi rend="bold">Khaṇikamaraṇa</hi>nti yathāvuttakhaṇavantaṃ tasmiṃyeva khaṇe labbhamānaṃ maraṇaṃ. Yaṃ khandhappabandhaṃ upādāya rukkhādisamaññā, tasmiṃ anupacchinnepi allatādivigamanaṃ nissāya matavohāro <hi rend="bold">sammutimaraṇaṃ. Na taṃ idha adhippeta</hi>nti taṃ samucchedakhaṇikasammutimaraṇaṃ idha maraṇānussatiyaṃ nādhippetaṃ abāhullato, anupaṭṭhahanato, asaṃvegavatthuto cāti adhippāyo.</p>

<p rend="bodytext"><hi rend="bold">Adhippetaṃ</hi> satiyā ārammaṇabhāvena. Āyuādīnaṃ khayakāle maraṇaṃ <hi rend="bold">kālamaraṇaṃ</hi>. Tesaṃ aparikkhīṇakāle maraṇaṃ <hi rend="bold">akālamaraṇaṃ. ‘‘Kālamaraṇaṃ puññakkhayenā’’</hi>ti idaṃ yathādhikāraṃ sampattibhavavasena vuttaṃ, vipattibhavavasena pana ‘‘pāpakkhayenā’’ti vattabbaṃ.</p>

<p rend="bodytext"><hi rend="bold">Āyusantānajanakapaccayasampattiyā</hi>ti <pb ed="V" n="1.0272" /> āyuppabandhassa pavattāpanakānaṃ āhārādipaccayānaṃ sampattiyaṃ. <hi rend="bold">Vipakkavipākattā</hi>ti attano phalānurūpaṃ dātabbavipākassa dinnattā. <hi rend="bold">Gatikālāhārādisampattiyā</hi><hi rend="bold">abhāvenā</hi>ti <pb ed="M" n="1.0288" /> devānaṃ viya gatisampattiyā, paṭhamakappiyānaṃ viya kālasampattiyā, uttarakurukādīnaṃ viya āhārasampattiyā ca abhāvena. <hi rend="bold">Ādi</hi>-saddena utusukkasoṇitādiṃ pariggayhati. <hi rend="bold">Ajjatanakālapurisānaṃ viyā</hi>ti <hi rend="bold">viya</hi>-saddo aṭṭhāne paṭṭhapito, ajjatanakālapurisānaṃ vassasatamattaparimāṇassa viya āyuno khayavasenāti yojanā. Evaṃ hi anāgatepi paramāyuno saṅgaho kato hoti, atīte pana gatisampattiyā viya kālāhārādisampattiyā bhāvena anekavassasahassa parimāṇopi āyu ahosi. Ayañca vibhāgo vattamānassa antarakappassa vasena vuttoti daṭṭhabbaṃ. <hi rend="bold">Kalāburājādīna</hi>nti <hi rend="bold">ādi</hi>-saddena nandayakkhanandamāṇavakādīnaṃ saṅgaho daṭṭhabbo. <hi rend="bold">Taṃ sabbampī</hi>ti yaṃ ‘‘kālamaraṇaṃ akālamaraṇaṃ, tatthāpi puññakkhayamaraṇaṃ āyukkhayamaraṇaṃ ubhayakkhayamaraṇaṃ upakkamamaraṇa’’nti vuttappabhedaṃ maraṇaṃ, taṃ sabbampi.</p>

<p rend="bodytext" n="168"><hi rend="paranum">168</hi><hi rend="dot">.</hi><hi rend="bold">Yoniso</hi>ti upāyena. <hi rend="bold">Manasikāro</hi>ti maraṇārammaṇo manasikāro. Yena pana upāyena manasikāro pavattetabbo, taṃ byatirekamukhena dassetuṃ <hi rend="bold">‘‘ayoniso pavattayato’’</hi>tiādi vuttaṃ. Tattha <hi rend="bold">ayoniso pavattayato</hi>ti anupāyena satiṃ, saṃvegaṃ, ñāṇañca anupaṭṭhapetvā maraṇaṃ anussarato. <hi rend="bold">Tadetaṃ sabbampī</hi>ti sokapāmojjānaṃ uppajjanaṃ, saṃvegassa anuppajjanaṃ, santāsassa uppajjanañca yathākkamaṃ <hi rend="bold">satisaṃvegañāṇaviharato hoti</hi>. Yo hi ‘‘maraṇaṃ nāmetaṃ jātassa ekantika’’nti paṇḍitānaṃ vacanaṃ sarati, tattha saṃvegajāto hoti sampajāno ca, tassa iṭṭhajanamaraṇādinimittaṃ sokādayo anokāsāva. <hi rend="bold">Tasmā</hi>ti yasmā ayoniso manasikāraṃ pavattayato ete dosā, tasmā. <hi rend="bold">Tattha tatthā</hi>ti araññasusānādīsu. <hi rend="bold">Hatamatasatte</hi>ti corādīhi hate, sarasena mate ca satte. Diṭṭhapubbā sampatti yesaṃ te diṭṭhapubbasampattī, tesaṃ <hi rend="bold">diṭṭhapubbasampattīnaṃ. Yojetvā</hi>ti upaṭṭhapetvā. <hi rend="bold">Ekaccassā</hi>ti tikkhindriyassa ñāṇuttarassa.</p>

<p rend="bodytext" n="169"><hi rend="paranum">169</hi><hi rend="dot">.</hi><hi rend="bold">Vadhakapaccupaṭṭhānato</hi>ti ghātakassa viya pati pati upaṭṭhānato āsannabhāvato. <hi rend="bold">Sampattivipattito</hi>ti ārogyādisampattīnaṃ viya jīvitasampattiyā vipajjanato. <hi rend="bold">Upasaṃharaṇato</hi>ti paresaṃ maraṇaṃ dassetvā attano <pb ed="M" n="1.0289" /> maraṇassa upanayanato. <hi rend="bold">Kāyabahusādhāraṇato</hi>ti sarīrassa bahūnaṃ sādhāraṇabhāvato. <hi rend="bold">Āyudubbalato</hi>ti jīvitassa dubbalabhāvato. <hi rend="bold">Animittato</hi>ti maraṇassa vavatthitanimittābhāvato <pb ed="V" n="1.0273" />. <hi rend="bold">Addhānaparicchedato</hi>ti kālassa paricchannabhāvato. <hi rend="bold">Khaṇaparittato</hi>ti jīvitakkhaṇassa ittarabhāvato.</p>

<p rend="bodytext"><hi rend="bold">Vadhakapaccupaṭṭhānato</hi>ti ettha viya-saddo luttaniddiṭṭhoti dassento <hi rend="bold">‘‘vadhakassa viya paccupaṭṭhānato’’</hi>ti vatvā tamevatthaṃ vivaranto <hi rend="bold">‘‘yathā hī’’</hi>tiādimāha. Tattha <hi rend="bold">cārayamāno</hi>ti āgurento paharaṇākāraṃ karonto. <hi rend="bold">Paccupaṭṭhitova</hi> upagantvā ṭhito samīpe eva. <hi rend="bold">Jarāmaraṇaṃ gahetvāva nibbatta</hi>nti ‘‘yathā hi ahicchattakamakuḷaṃ uggacchantaṃ paṃsuvirahitaṃ na hoti, evaṃ sattā nibbattantā jarāmaraṇavirahitā na hontī’’ti ettakena upamā. Ahicchattakamakuḷaṃ kadāci katthaci paṃsuvirahitampi bhaveyya, sattā pana kathañcipi jarāmaraṇavirahitā na hontīti khaṇikamaraṇaṃ tāva upamābhāvena dassetvā idhādhippetaṃ maraṇaṃ dassetuṃ <hi rend="bold">‘‘tathā hī’’</hi>tiādi vuttaṃ. Atha vā yadime sattā jarāmaraṇaṃ gahetvāva nibbattanti, nibbattisamanantarameva maritabbanti codanaṃ sandhāyāha <hi rend="bold">‘‘tathā hī’’</hi>tiādi. <hi rend="bold">Avassaṃ maraṇato</hi>ti avassaṃ maritabbato, ekantena maraṇasabbhāvato vā. <hi rend="bold">Pabbateyyā</hi>ti pabbatato āgatā. <hi rend="bold">Hārahārinī</hi>ti pavāhe patitassa tiṇapaṇṇādikassa ativiya haraṇasīlā. <hi rend="bold">Sandatevā</hi>ti savati eva. <hi rend="bold">Vattatevā</hi>ti pavāhavasena vattati eva na tiṭṭhati.</p>

<p rend="bodytext"><hi rend="bold">Yamekaratti</hi>nti yassaṃ ekarattiyaṃ, bhummatthe upayogavacanaṃ daṭṭhabbaṃ, accantasaṃyoge vā. <hi rend="bold">Paṭhama</hi>nti sabbapaṭhamaṃ paṭisandhikkhaṇe. <hi rend="bold">Gabbhe</hi>ti mātukucchiyaṃ. <hi rend="bold">Māṇavo</hi>ti satto. Yebhuyyena sattā rattiyaṃ paṭisandhiṃ gaṇhantīti <hi rend="bold">ratti</hi>ggahaṇaṃ. <hi rend="bold">Abbhuṭṭhitovā</hi>ti uṭṭhitaabbho viya, abhimukhabhāvena vā uṭṭhitova maraṇassāti adhippāyo. <hi rend="bold">So yātī</hi>ti so māṇavo yāti, paṭhamakkhaṇato paṭṭhāya gacchateva. <hi rend="bold">Sa gacchaṃ na nivattatī</hi>ti so evaṃ gacchanto khaṇamattampi na nivattati, aññadatthu maraṇaṃyeva upagacchati.</p>

<p rend="bodytext"><hi rend="bold">Kunnadīna</hi>nti pabbatato patitānaṃ khuddakanadīnaṃ. <hi rend="bold">Pāto āporasānugatabandhanāna</hi>nti purimadivase divā sūriyasantāpena anto anupavisitvā puna rattiyaṃ bandhanamūlaṃ upagatena āporasena tintasithilabandhanatāya pāto āporasānugatabandhanānaṃ.</p>

<p rend="bodytext"><hi rend="bold">Accayantī</hi>ti <pb ed="M" n="1.0290" /> atikkamanti. <hi rend="bold">Uparujjhatī</hi>ti nirujjhati. Udakameva <hi rend="bold">odakaṃ,</hi> udakoghaṃ vā <pb ed="V" n="1.0274" />. Yasmā accayanti ahorattā, tasmā jīvitaṃ uparujjhati. Yasmā jīvitaṃ uparujjhati, tasmā <hi rend="bold">āyu khīyati maccānaṃ. Papatato</hi>ti papatanato <hi rend="bold">bhayaṃ</hi> sāmikānaṃ rukkhe ṭhatvā kamme viniyuñjitukāmānaṃ, heṭṭhā paviṭṭhānaṃ vā. <hi rend="bold">Uggamanaṃ pati</hi> uggamananimittaṃ. <hi rend="bold">Mā maṃ amma nivāraya</hi> pabbajjāyāti adhippāyo.</p>

<p rend="bodytext">Koci mittamukhasatturandhagavesī saha vattamānopi na haneyya, ayaṃ pana ekaṃsena hanatiyevāti dassetuṃ <hi rend="bold">‘‘sahajātiyā āgatato’’</hi>ti vatvā <hi rend="bold">‘‘jīvitaharaṇato cā’’</hi>ti vuttaṃ.</p>

<p rend="bodytext" n="170"><hi rend="paranum">170</hi><hi rend="dot">.</hi><hi rend="bold">Na</hi>nti sampattiṃ. <hi rend="bold">Sukhī</hi>ti dibbasadisehi bhogehi, ādhipateyyena ca sukhasamaṅgī. <hi rend="bold">Dehabandhenā</hi>ti sarīrena. <hi rend="bold">Asoko</hi>ti asokamahārājā. <hi rend="bold">Sokamāgato</hi>ti socitabbataṃ gato.</p>

<p rend="bodytext"><hi rend="bold">Ārogyaṃ</hi> yobbanānaṃ. Byādhijarāpariyosānatā jīvitassa maraṇapariyosānatāya udāharaṇavasena ānītā, paccayabhāgavasena vā. Lokoyeva <hi rend="bold">lokasannivāso</hi> yathā sattāvāsāti, sannivasitabbatāya vā sattanikāyo <hi rend="bold">lokasannivāso. Anugato</hi>ti anubandho paccatthikena viya. <hi rend="bold">Anusaṭo</hi>ti anupaviṭṭho upavisena viya. <hi rend="bold">Abhibhūto</hi>ti ajjhotthaṭo maddahatthīhi viya. <hi rend="bold">Abbhāhato</hi>ti pahaṭo bhūtehi viya.</p>

<p rend="bodytext"><hi rend="bold">Selā</hi>ti silāmayā, na paṃsuādimayā. <hi rend="bold">Vipulā</hi>ti mahantā anekayojanāyāmavitthārā. <hi rend="bold">Nabhaṃ āhaccā</hi>ti vipulattā eva ākāsaṃ abhivihacca sabbadisāsu pharitvā. <hi rend="bold">Anupariyeyyu</hi>nti anuvicareyyuṃ. <hi rend="bold">Nippothentā</hi>ti attanā āghātitaṃ cuṇṇavicuṇṇaṃ karontā. <hi rend="bold">Adhivattantī</hi>ti adhibhavanti. Kulena vā rūpena vā sīlena vā sutena vā saddhādīhi vā seṭṭhoti sambhāvanāya <hi rend="bold">khattiyā</hi>dīsu <hi rend="bold">na kañci parivajjeti</hi>. Tehi eva nihīnoti avamaññamānāya <hi rend="bold">suddā</hi>dīsu <hi rend="bold">na kañci parivajjeti</hi>. Aññadatthu <hi rend="bold">sabbameva abhimaddati</hi> nimmathati. Daṇḍādiupāyā ca tattha avisayā evāti dassetuṃ <hi rend="bold">‘‘na tattha hatthīnaṃ bhūmī’’</hi>tiādi vuttaṃ. Tattha <hi rend="bold">mantayuddhenā</hi>ti <pb ed="M" n="1.0291" /> āthabbaṇavedavihitena mantasaṅgāmappayogena. <hi rend="bold">Dhanenā</hi>ti dhanadānena. <hi rend="bold">Vā</hi>-saddo avuttavikappanattho. Tena sāmaṃ, bhedañca saṅgaṇhāti.</p>

<p rend="bodytext" n="171"><hi rend="paranum">171</hi><hi rend="dot">.</hi><hi rend="bold">Parehi saddhiṃ attano upasaṃharaṇato</hi>ti parehi matehi saddhiṃ ‘‘tepi nāma matā, kimaṅgaṃ <pb ed="V" n="1.0275" /> pana mādisā’’ti attano maraṇassa upanayanato. <hi rend="bold">Yasamahattato</hi>ti parivāramahattato, vibhavamahattato ca. <hi rend="bold">Puññamahattato</hi>ti mahāpuññabhāvato. <hi rend="bold">Thāmamahattato</hi>ti vīriyabalamahattato. <hi rend="bold">Yudhiṭṭhilo</hi> dhammaputto. <hi rend="bold">Cānuro</hi> yo baladevena nibbuddhaṃ katvā mārito.</p>

<p rend="bodytext"><hi rend="bold">Saha iddhīhī</hi>ti vejayantakampananandopanandadamanādīsu diṭṭhānubhāvāhi attano iddhīhi saddhiṃ <hi rend="bold">maccumukhaṃ paviṭṭho</hi>.</p>

<p rend="bodytext"><hi rend="bold">Kalaṃ nagghanti soḷasi</hi>nti soḷasannaṃ pūraṇabhāgaṃ na agghanti. Idaṃ vuttaṃ hoti – āyasmato therassa sāriputtassa paññaṃ soḷasabhāge katvā tato ekaṃ bhāgaṃ soḷasadhā gahetvā laddhaṃ ekabhāgasaṅkhātaṃ kalaṃ sammāsambuddhaṃ ṭhapetvā aññesaṃ sattānaṃ paññā na agghantīti.</p>

<p rend="bodytext">Sabbassāpi saṃkilesapakkhassa samugghāto ñāyena āraddhavīriyassa hotīti āha <hi rend="bold">‘‘ñāṇavīriyabalenā’’</hi>ti. Sammādiṭṭhisammāvāyāmesu hi siddhesu aṭṭhaṅgiko ariyamaggo siddhova hotīti. Ekākībhāvena <hi rend="bold">khaggavisāṇakappā</hi>. Paratoghosena vinā sayameva bhūtā paṭividdhākuppāti <hi rend="bold">sayambhuno</hi>.</p>

<p rend="bodytext">Hatthagatasuvaṇṇavalayānaṃ aññamaññaṃ saṅghaṭṭanaṃ vaṃsakaḷīrassa katthaci asattatāti evamādikaṃ <hi rend="bold">taṃ taṃ nimittaṃ</hi> kāraṇaṃ <hi rend="bold">āgamma. Vīmaṃsantā</hi>ti pavattinivattiyo upaparikkhantā. Mahantānaṃ sīlakkhandhādīnaṃ esanaṭṭhena <hi rend="bold">mahesayo. Ekacariyanivāsenā</hi>ti ekacariyanivāsamattena, na sīlādinā. Khaggamigasiṅgasamā upamā yesaṃ, khaggamigasiṅgaṃ vā samūpamā yesaṃ te <hi rend="bold">khaggasiṅgasamūpamā</hi>.</p>

<p rend="bodytext">Tambanakhatuṅganakhatādiasītianubyañjanapaṭimaṇḍitehi suppatiṭṭhitapādatādīhi dvattiṃsāya mahāpurisalakkhaṇehi vicitro acchariyabbhuto rūpakāyo etassāti <hi rend="bold">asīti…pe… rūpakāyo</hi>. Saha vāsanāya sabbesaṃ kilesānaṃ <pb ed="M" n="1.0292" /> pahīnattā sabbākāraparisuddhasīlakkhandhādiguṇaratanehi samiddho dhammakāyo etassāti <hi rend="bold">sabbākāra…pe… dhammakāyo. Ṭhānaso</hi>ti taṅkhaṇeyeva.</p>

<p rend="bodytext"><hi rend="bold">Evaṃ</hi><pb ed="V" n="1.0276" /><hi rend="bold">mahānubhāvassā</hi>ti evaṃ yathāvuttarūpakāyasampattiyā, dhammakāyasampattiyā ca viññāyamānavipulāparimeyyabuddhānubhāvassa, <hi rend="bold">vasaṃ nāgataṃ</hi> anupagamanavasenāti adhippāyo.</p>

<p rend="bodytext">Maraṇaṃ sāmaññaṃ etassāti maraṇasāmañño, tassa bhāvo <hi rend="bold">maraṇasāmaññatā,</hi> tāya.</p>

<p rend="bodytext" n="172"><hi rend="paranum">172</hi><hi rend="dot">.</hi><hi rend="bold">Kimikulāna</hi>nti kimisamūhānaṃ, kimijātīnaṃ vā. <hi rend="bold">Jīyantī</hi>ti jaraṃ pāpuṇanti.</p>

<p rend="bodytext"><hi rend="bold">Nikkhante</hi>ti vītivatte. <hi rend="bold">Paṭihitāyā</hi>ti paccānugatāya. <hi rend="bold">So mamassa antarāyo</hi>ti sā yathāvuttā na kevalaṃ kālakiriyāva, atha kho mama atidullabhaṃ khaṇaṃ labhitvā ṭhitassa satthusāsanamanasikārassa antarāyo <hi rend="bold">assa</hi> bhaveyya. <hi rend="bold">Byāpajjeyyā</hi>ti vipattiṃ gaccheyya. Satthakena viya aṅgapaccaṅgānaṃ kantanakā maraṇakāle sandhibandhanacchedanakavātā <hi rend="bold">satthakavātā</hi>.</p>

<p rend="bodytext" n="173"><hi rend="paranum">173</hi><hi rend="dot">.</hi><hi rend="bold">Abala</hi>nti balahīnaṃ. <hi rend="bold">Dubbala</hi>nti tasseva vevacanaṃ. Abhāvattho hi ayaṃ <hi rend="bold">du</hi>-saddo ‘‘dussīlo (a. ni. 5.213; a. ni. 10.75) duppañño’’tiādīsu (ma. ni. 1.449) viya. <hi rend="bold">Tadetaṃ</hi> āyu. <hi rend="bold">Assāsapassāsānaṃ</hi> samavuttitā aparāparaṃ pavesanikkhamova. <hi rend="bold">Bahi nikkhantanāsikavāte anto apavisante, paviṭṭhe vā anikkhamante</hi>ti ekasseva pavesanikkhamo viya vuttaṃ, taṃ nāsikavātabhāvasāmaññenāti daṭṭhabbaṃ. <hi rend="bold">Adhimattatāya</hi> accāsannaadhiṭṭhānādinā. Tadabhāvo hi iriyāpathānaṃ samavuttitā. <hi rend="bold">Atisītena</hi> abhibhūtassa kāyassa vipajjanaṃ mahiṃsaraṭṭhādīsu himapātakālena dīpetabbaṃ. Tattha hi sattā sītena bhinnasarīrā jīvitakkhayaṃ pāpuṇanti. <hi rend="bold">Atiuṇhena</hi> abhibhūtassa vipajjanaṃ marukantāre uṇhābhitattāya pacchiṃ, tattha ṭhapitaṃ upari sāṭakaṃ, puttañca akkamitvā matāya itthiyā dīpetabbaṃ. <hi rend="bold">Mahābhūtānaṃ</hi> samavuttitā pakopābhāvo <pb ed="M" n="1.0293" />. <hi rend="bold">Pathavīdhātu</hi>ādīnaṃ pakopena sarīrassa vikārāpatti parato <hi rend="bold">dhātukammaṭṭhānakathāyaṃ</hi> āgamissati. <hi rend="bold">Yuttakāle</hi>ti bhuñjituṃ yuttakāle khuddābhibhūtakāle.</p>

<p rend="bodytext" n="174"><hi rend="paranum">174</hi><hi rend="dot">.</hi><hi rend="bold">Avavatthānato</hi>ti kālādivasena vavatthānābhāvato. <hi rend="bold">Vavatthāna</hi>nti cettha paricchedo adhippeto, na asaṅkarato vavatthānaṃ, nicchayo cāti āha <hi rend="bold">‘‘paricchedābhāvato’’</hi>ti. <hi rend="bold">Na nāyare</hi>ti na ñāyanti.</p>

<p rend="bodytext"><hi rend="bold">Ito</hi><pb ed="V" n="1.0277" /><hi rend="bold">para</hi>nti ettha <hi rend="bold">para</hi>nti paraṃ aññaṃ kālanti attho. Tena orakālassāpi saṅgaho siddho hoti. Paramāyuto orakālaṃ eva cettha ‘‘para’’nti adhippetaṃ. Tato paraṃ sattānaṃ jīvanassa abhāvato <hi rend="bold">‘‘vavatthānābhāvato’’</hi>ti vattuṃ na sakkāti. <hi rend="bold">Abbudapesī</hi>tiādīsu ‘‘abbudakāle pesikāle’’tiādinā <hi rend="bold">kāla</hi>-saddo paccekaṃ yojetabbo. <hi rend="bold">Kālo</hi>ti idha pubbaṇhādivelā adhippetā. Tenāha <hi rend="bold">‘‘pubbaṇhepi hī’’</hi>tiādi. Idheva dehena patitabbanti sambandho. <hi rend="bold">Anekappakārato</hi>ti nagare jātānaṃ gāme, gāme jātānaṃ nagare, vane jātānaṃ janapade, janapade jātānaṃ vanetiādinā anekappakārato. <hi rend="bold">Ito cutenā</hi>ti ito gatito cutena. <hi rend="bold">Idha</hi> imissaṃ gatiyaṃ. <hi rend="bold">Yantayuttagoṇo viyā</hi>ti yathā yante yuttagoṇo yantaṃ nātivattati, evaṃ <hi rend="bold">loko</hi> gatipañcakanti ettakena upamā.</p>

<p rend="bodytext" n="175"><hi rend="paranum">175</hi><hi rend="dot">.</hi><hi rend="bold">Appaṃ vā bhiyyo</hi>ti vassasatato upari ‘‘dasa vā vassāni, vīsati vā’’tiādinā dutiyaṃ vassasataṃ apāpuṇanto appakaṃ vā jīvatīti attho. <hi rend="bold">Gamanīyo</hi>ti gandhabbo upapajjanavasena. <hi rend="bold">Samparāyo</hi>ti paraloko.</p>

<p rend="bodytext"><hi rend="bold">Hīḷeyyā</hi>ti paribhaveyya na sambhāveyya. <hi rend="bold">Na</hi>nti āyuṃ. <hi rend="bold">Suporiso</hi>ti sādhupuriso paññavā. <hi rend="bold">Careyyā</hi>ti sucaritaṃ careyya. Tenāha <hi rend="bold">‘‘ādittasīsovā’’</hi>ti.</p>

<p rend="unindented"><hi rend="bold">Sattahi upamāhī</hi>ti –</p>

<p rend="indent">‘‘Seyyathāpi, brāhmaṇa, tiṇagge ussāvabindu sūriye uggacchante khippaṃyeva paṭivigacchati, na ciraṭṭhitikaṃ hoti. Udake udakapubbuḷaṃ. Udake <pb ed="M" n="1.0294" /> daṇḍarāji. Nadī pabbateyyā dūraṅgamā sīghasotā hārahārinī. Balavā puriso jivhagge kheḷapiṇḍaṃ saṃyūhitvā akasireneva vameyya. Divasaṃ santatte ayokaṭāhe maṃsapesi pakkhittā khippaṃyeva paṭivigacchati, na ciraṭṭhitikā hoti. Gāvī vajjhā āghātanaṃ nīyamānā yaṃ yadeva pādaṃ uddharati, santikeva hoti vadhassa, santikeva maraṇassa, evamevaṃ kho, brāhmaṇa, govajjhūpamaṃ jīvitaṃ manussānaṃ parittaṃ lahukaṃ bahudukkhaṃ bahupāyāsaṃ mantāyaṃ boddhabbaṃ, kattabbaṃ kusalaṃ, caritabbaṃ brahmacariyaṃ, natthi jātassa amaraṇa’’nti (a. ni. 7.74) –</p>

<p rend="unindented">Evamāgatāhi <pb ed="V" n="1.0278" /> imāhi sattahi upamāhi <hi rend="bold">alaṅkataṃ</hi>.</p>

<p rend="bodytext"><hi rend="bold">Rattindiva</hi>nti ekaṃ rattindivaṃ. <hi rend="bold">Bhagavato sāsana</hi>nti ariyamaggapaṭivedhāvahaṃ satthu ovādaṃ. <hi rend="bold">Bahuṃ vata me kataṃ assā</hi>ti bahuṃ vata mayā attahitaṃ pabbajitakiccaṃ kataṃ bhaveyya. <hi rend="bold">Tadantara</hi>nti taṃ khaṇaṃ tattakaṃ velaṃ. <hi rend="bold">Ekaṃ piṇḍapāta</hi>nti ekaṃ divasaṃ yāpanappahonakaṃ piṇḍapātaṃ. <hi rend="bold">Dandha</hi>nti mandaṃ cirāya. <hi rend="bold">Avissāsiyo</hi> avissāsanīyo.</p>

<p rend="bodytext" n="176"><hi rend="paranum">176</hi><hi rend="dot">.</hi> Citte dharanteyeva sattānaṃ jīvitavohāro, cittassa ca atiittaro khaṇo lahuparivattibhāvato. Yathāha bhagavā ‘‘nāhaṃ, bhikkhave, aññaṃ ekadhammampi samanupassāmi, yaṃ evaṃ lahuparivattaṃ, yathayidaṃ citta’’nti (a. ni. 1.48; kathā. 335). Tasmā sattānaṃ jīvitaṃ ekacittakkhaṇikattā lahusaṃ ittaranti dassento <hi rend="bold">‘‘paramatthato’’</hi>tiādimāha. Tattha <hi rend="bold">‘‘paramatthato’’</hi>ti iminā yāyaṃ ‘‘yo ciraṃ jīvati, so vassasata’’ntiādinā sattānaṃ (dī. ni. 2.7; saṃ. ni. 1.145; a. ni. 7.74) jīvitappavatti vuttā, sā pabandhavisayattā vohāravasenāti taṃ paṭikkhipati. <hi rend="bold">‘‘Atiparitto’’</hi>ti iminā –</p>

<p rend="indent">‘‘Seyyathāpi, bhikkhave, cattāro daḷhadhammā dhanuggahā susikkhitā katahatthā katūpāsanā catuddisā ṭhitā assu, atha puriso āgaccheyya ‘ahaṃ imesaṃ…pe… katūpāsanānaṃ catuddisā kaṇḍe khitte appatiṭṭhite pathaviyaṃ gahetvā āharissāmī’ti. Yathā <pb ed="M" n="1.0295" /> ca, bhikkhave, tassa purisassa javo, yathā ca candimasūriyānaṃ javo, tato sīghataro. Yathā ca, bhikkhave, tassa purisassa javo, yathā ca candimasūriyānaṃ javo, yathā ca yā devatā candimasūriyānaṃ purato dhāvanti, tāsaṃ devatānaṃ javo, tato sīghataraṃ āyusaṅkhārā khīyantī’’ti (saṃ. ni. 2.228) –</p>

<p rend="unindented">Evaṃ vuttaṃ parittampi paṭikkhipati. Tatra hi gamanassādānaṃ devaputtānaṃ heṭṭhupariyena paṭimukhaṃ dhāvantānaṃ sirasi, pāde ca baddhakhuradhārāsannipātatopi parittako rūpajīvitindriyassa so khaṇo vutto, cittassa pana ativiya parittataro, yassa upamāpi natthi. Tenevāha ‘‘yāvañcidaṃ, bhikkhave, upamāpi na sukarā, yāva lahuparivattaṃ citta’’nti (a. ni. 1.48). <hi rend="bold">Jīvitakkhaṇo</hi>ti jīvanakkhaṇo. <hi rend="bold">Ekacittappavattimattoyeva</hi> ekassa cittassa pavattimatteneva <pb ed="V" n="1.0279" /> sattānaṃ paramatthato jīvanakkhaṇassa paricchinnattā. Idāni tamatthaṃ upamāya pakāsento <hi rend="bold">‘‘yathā nāmā’’</hi>tiādimāha. Tattha <hi rend="bold">pavattamāna</hi>nti pavattantaṃ. <hi rend="bold">Ekacittakkhaṇika</hi>nti ekacittakkhaṇamattavantaṃ. <hi rend="bold">Tasmiṃ citte niruddhamatte</hi>ti yena vattamānacittakkhaṇena ‘‘jīvatī’’ti vuccati, tasmiṃ citte nirodhaṃ bhaṅgaṃ pattamatte taṃsamaṅgī <hi rend="bold">satto niruddho</hi> matoti <hi rend="bold">vuccati</hi>. Vuttamevatthaṃ pāḷiyā vibhāvetuṃ <hi rend="bold">‘‘yathāhā’’</hi>tiādi vuttaṃ. Tena tīsupi kālesu sattānaṃ paramatthato jīvanaṃ nāma cittakkhaṇavasenevāti dasseti.</p>

<p rend="bodytext"><hi rend="bold">Jīvita</hi>nti jīvitindriyaṃ. <hi rend="bold">Sukhadukkhā</hi>ti sukhadukkhavedanā. Upekkhāpi hi sukhadukkhāsu eva antogadhā iṭṭhāniṭṭhabhāvato. <hi rend="bold">Attabhāvo</hi>ti jīvitavedanāviññāṇāni ṭhapetvā avasiṭṭhadhammā vuttā. <hi rend="bold">Kevalā</hi>ti attanā, niccabhāvena vā avomissā. <hi rend="bold">Ekacittasamāyuttā</hi>ti ekekena cittena sahitā. <hi rend="bold">Lahuso vattati khaṇo</hi>ti vuttanayena ekacittakkhaṇikatāya lahuko atiittaro jīvitādīnaṃ khaṇo vattati.</p>

<p rend="bodytext"><hi rend="bold">Ye niruddhā marantassā</hi>ti cavantassa sattassa cutito uddhaṃ ‘‘niruddhā’’ti vattabbā ye khandhā. <hi rend="bold">Tiṭṭhamānassa vā idhā</hi>ti ye vā idha pavattiyaṃ tiṭṭhantassa dharantassa bhaṅgappattiyā niruddhā khandhā. <hi rend="bold">Sabbepi sadisā</hi> te sabbepi ekasadisā. Kathaṃ? <hi rend="bold">Gatā appaṭisandhikā</hi> puna āgantvā paṭisandhānābhāvena vigatā. Yathā <pb ed="M" n="1.0296" /> hi cutikhandhā na nivattanti, evaṃ tato pubbepi khandhā, tasmā ekacittakkhaṇikaṃ sattānaṃ jīvitanti adhippāyo.</p>

<p rend="bodytext"><hi rend="bold">Anibbattena na jāto</hi>ti anuppannena cittena jāto na hoti ajāto nāma hoti. <hi rend="bold">Paccuppannena</hi> vattamānena cittena <hi rend="bold">jīvati</hi> jīvamāno nāma hoti. <hi rend="bold">Cittabhaṅgā mato loko</hi>ti cuticittassa viya sabbassapi tassa tassa cittassa bhaṅgappattiyā ayaṃ loko paramatthato mato nāma hoti niruddhassa appaṭisandhikattā. Evaṃ santepi <hi rend="bold">paññatti paramatthiyā</hi> yā taṃ taṃ dharantaṃ cittaṃ upādāya ‘‘tisso jīvati, phusso jīvatī’’ti vacanappavattiyā visayabhūtā santānapaññatti, sā ettha <hi rend="bold">paramatthiyā</hi> paramatthabhūtā. Tathā hi vadanti ‘‘nāmagottaṃ na jīratī’’ti (saṃ. ni. 1.76).</p>

<p rend="bodytext" n="177"><hi rend="paranum">177</hi><hi rend="dot">.</hi><hi rend="bold">Aññataraññatarena</hi> ākārena. <hi rend="bold">Citta</hi>nti kammaṭṭhānārammaṇaṃ cittaṃ. <hi rend="bold">Āsevanaṃ labhatī</hi>ti bhāvanāsevanaṃ <pb ed="V" n="1.0280" /> labhati, bahiddhā vikkhepaṃ pahāya ekattavasena maraṇārammaṇameva hotīti. Tenāha <hi rend="bold">‘‘maraṇārammaṇā sati santiṭṭhatī’’</hi>ti. Sabhāvadhammānaṃ bhedo sabhāvadhammagatiko evāti āha <hi rend="bold">‘‘sabhāvadhammattā pana ārammaṇassā’’</hi>ti. Tenāha bhagavā ‘‘jarāmaraṇaṃ, bhikkhave, aniccaṃ saṅkhataṃ paṭiccasamuppanna’’ntiādi (saṃ. ni. 2.20). <hi rend="bold">Saṃvejanīyattā</hi>ti saṃvegajananato mahābhūtesu mahāvikāratā viya gayhamānā maraṇaṃ anussariyamānaṃ uparūpari ubbegameva āvahatīti tattha na bhāvanācittaṃ appetuṃ sakkoti. Yadi sabhāvadhammattā appanaṃ na pāpuṇāti, lokuttarajjhānaṃ ekaccāni arūpajjhānāni ca kathanti āha <hi rend="bold">‘‘lokuttarajjhānaṃ panā’’</hi>tiādi. <hi rend="bold">Visuddhibhāvanānukkamavasenā</hi>ti heṭṭhimavisuddhiyā ānubhāvena adhigatātisayāya paṭipadāñāṇadassanavisuddhibhāvanāya, sabbasaṅkhārehi nibbindanavirajjanādivisaṃyogādhimuttiappanāya ca paṭipakkhabhūtānaṃ pāpadhammānaṃ vigamoti evaṃbhūtassa visuddhibhāvanānukkamassa vasena lokuttarajjhānaṃ appanāppattameva hoti. <hi rend="bold">Ārammaṇasamatikkamanamattaṃ tattha hotī</hi>ti aññesaṃ sabhāvadhammārammaṇakammaṭṭhānānaṃ viya cittassa samādhāne byāpāro natthi. Yathāsamāhitena pana cittena ārammaṇasamatikkamanamattameva bhāvanāya kātabbaṃ, tasmā sabhāvadhammepi āruppajjhānaṃ appetīti.</p>

<p rend="bodytext"><hi rend="bold">Satataṃ</hi><pb ed="M" n="1.0297" /><hi rend="bold">appamatto hoti</hi> saṃvegabahulattā, tato evassa sabbabhavesu anabhiratisaññāpaṭilābho. <hi rend="bold">Jīvitanikantiṃ jahāti</hi> maraṇassa avassaṃbhāvitādassanato. <hi rend="bold">Pāpagarahī hoti</hi> aniccasaññāpaṭilābhato, tato eva asannidhibahulatā, vigatamalamaccheratā ca. <hi rend="bold">Tadanusārenā</hi>ti aniccasaññāparicayānusārena. <hi rend="bold">Abhāvitamaraṇā</hi>ti abhāvitamaraṇānussaraṇā. <hi rend="bold">Abhayo asammūḷho kālaṃ karoti</hi> pageva maraṇasaññāya sūpaṭṭhitattā.</p>

<p rend="subhead">Kāyagatāsatikathāvaṇṇanā</p>

<p rend="bodytext" n="178"><hi rend="paranum">178</hi><hi rend="dot">.</hi> Buddhā uppajjanti etthāti <hi rend="bold">buddhuppādo,</hi> buddhānaṃ uppajjanakālo, tasmā. <hi rend="bold">Aññatra</hi> taṃ ṭhapetvā, aññasmiṃ kāleti attho. Na pavattapubbanti <hi rend="bold">apavattapubbaṃ</hi>. Tato eva <hi rend="bold">sabbatitthiyānaṃ avisayabhūtaṃ</hi>. Nanu ca <hi rend="bold">sunettasatthārādayo</hi> (a. ni. 6.54; 7.66, 73), aññe ca tāpasaparibbājakā sarīraṃ ‘‘asubha’’nti jāniṃsu. Tathā hi <hi rend="bold">sumedhatāpasena</hi> sarīraṃ jigucchantena vuttaṃ –</p>

<p rend="gatha1">‘‘Yannūnimaṃ <pb ed="V" n="1.0281" /> pūtikāyaṃ, nānākuṇapapūritaṃ;</p>

<p rend="gathalast">Chaḍḍayitvāna gaccheyyaṃ, anapekkho anatthiko’’ti. (bu. vaṃ. 2.8) –</p>

<p rend="unindented">Ādi. Kāmaṃ bodhisattā, aññe ca tāpasādayo sarīraṃ ‘‘asubha’’nti jānanti, kammaṭṭhānabhāvena pana na jānanti. Tena vuttaṃ <hi rend="bold">‘‘aññatra buddhuppādā’’</hi>tiādi. <hi rend="bold">Saṃvegāya saṃvattati</hi> yāthāvato kāyasabhāvappavedanato. <hi rend="bold">Atthāyā</hi>ti diṭṭhadhammikādiatthāya. <hi rend="bold">Yogakkhemāyā</hi>ti catūhi yogehi khemabhāvāya. <hi rend="bold">Satisampajaññāyā</hi>ti sabbattha satiavippavāsāya ca sattaṭṭhāniyasampajaññāya ca. <hi rend="bold">Ñāṇadassanapaṭilābhāyā</hi>ti vipassanāñāṇādhigamāya. <hi rend="bold">Vijjāvimuttiphalasacchikiriyāyā</hi>ti tisso vijjā, cittassa adhimutti nibbānaṃ, cattāri sāmaññaphalānīti etesaṃ paccakkhakaraṇāya. Amatassa nibbānassa adhigamahetutāya, amatasadisātappakasukhasahitatāya ca kāyagatāsati <hi rend="bold">‘‘amata’’</hi>nti vuttā. <hi rend="bold">Paribhuñjantī</hi>ti jhānasamāpajjanena vaḷañjanti. <hi rend="bold">Parihīna</hi>nti jinaṃ. <hi rend="bold">Viraddha</hi>nti anadhigamena virajjhitaṃ. <hi rend="bold">Āraddha</hi>nti sādhitaṃ nipphāditaṃ. Anekehi ākārehi tesu tesu suttantesu pasaṃsitvā yaṃ taṃ kāyagatāsatikammaṭṭhānaṃ niddiṭṭhanti sambandho <pb ed="M" n="1.0298" />. Kattha pana niddiṭṭhanti? <hi rend="bold">Kāyagatāsatisutte</hi> (ma. ni. 3.153 ādayo). Tattha hi ‘‘kathaṃ bhāvitā ca bhikkhave’’tiādinā ayaṃ desanā āgatā. Tatrāyaṃ saṅkhepattho – bhikkhave, kena pakārena kāyagatāsatibhāvanā bhāvitā, kena ca pakārena punappunaṃ katā ānāpānajjhānādīnaṃ nipphattiyā mahapphalā, tesaṃ tesaṃ vijjābhāgiyānaṃ, abhiññāsacchikaraṇīyānañca dhammānaṃ, aratiratisahanatādīnañca saṃsiddhiyā mahānisaṃsā ca hotīti? <hi rend="bold">Ānāpānapabba</hi>nti ānāpānakammaṭṭhānāvadhi. Esa nayo sesesupi.</p>

<p rend="bodytext">Dhātumanasikārakammaṭṭhānena yadipi upacārasamādhi ijjhati, sammasanavāro pana tattha sātisayoti dhātumanasikārapabbampi <hi rend="bold">‘‘vipassanāvasena vutta’’</hi>nti vuttaṃ. ‘‘Ayampi kho kāyo evaṃdhammo evaṃbhāvī evaṃanatīto’’ti (dī. ni. 2.379; ma. ni. 1.112) tattha tattha asubhāniccatādīhi saddhiṃ kāye ādīnavassa vibhāvanavasena desanāya āgatattā <hi rend="bold">‘‘navasivathika…pe… vuttānī’’</hi>ti vuttaṃ. <hi rend="bold">Ettha uddhumātakādīsū</hi>ti etesu sivathikapabbesu āgatauddhumātakādīsu. <hi rend="bold">Ānāpānassativasenā</hi>ti ānāpānassatibhāvanāvasena. Yo upari ‘‘karīsaṃ matthaluṅga’’nti matthaluṅgakoṭṭhāso gayhati, taṃ idha <hi rend="bold">pāḷiyaṃ</hi> (ma. ni. 3.154) aṭṭhimiñjeneva saṅgaṇhitvā desanā āgatāti dassento <hi rend="bold">‘‘matthaluṅgaṃ aṭṭhimiñjena saṅgahetvā’’</hi>ti āha <pb ed="V" n="1.0282" />. <hi rend="bold">Idhā</hi>ti imasmiṃ anussatiniddese. Kāyaṃ gatā, kāye vā gatā sati <hi rend="bold">kāyagatāsatī</hi>ti satisīsena idaṃ dvattiṃsākārakammaṭṭhānaṃ adhippetanti yojanā.</p>

<p rend="bodytext" n="179"><hi rend="paranum">179</hi><hi rend="dot">.</hi><hi rend="bold">Catumahābhūtika</hi>nti catumahābhūtasannissayaṃ. <hi rend="bold">Pūtikāya</hi>nti pūtibhūtaṃ paramaduggandhakāyaṃ. Ṭhānagamanāvatthaṃ sarīraṃ sandhāya, tassa vā avayavesu sabbaheṭṭhimaṃ pādatalanti vuttaṃ <hi rend="bold">‘‘uddhaṃ pādatalā’’</hi>ti. <hi rend="bold">Tiriyaṃ tacaparicchinna</hi>nti ettha nanu kesalomanakhānaṃ, tacassa ca atacaparicchinnatā atthīti? Kiñcāpi atthi, tacaparicchinnabahulatāya pana kāyassa tacaparicchinnatā hotīti evaṃ vuttaṃ. Taco pariyanto assāti tacapariyantoti etena pana vacanena kāyekadesabhūto taco gahito eva, tappaṭibaddhā ca kesādayo tadanupaviṭṭhamūlā tacapariyantāva hontīti <pb ed="M" n="1.0299" /> dvattiṃsākārasamūho sabbopi kāyo tacapariyanto vuttoti veditabbo.</p>

<p rend="bodytext"><hi rend="bold">Atthī</hi>ti vacanavipallāsena vuttaṃ, nipātapadaṃ vā etaṃ. Tasmā tīsupi saṅkhāsu tadevassa rūpaṃ. Tenāha <hi rend="bold">‘‘saṃvijjantī’’</hi>ti. Akkharacintakehi sarīre kāya-saddaṃ vaṇṇantehipi asucisamudāyabhāveneva icchitabboti dassento ‘‘asucisañcayato’’ti vatvā puna naṃ niruttinayena dassetuṃ <hi rend="bold">‘‘kucchitāna’’</hi>ntiādi vuttaṃ. Tattha <hi rend="bold">āyabhūtato</hi>ti uppattiṭṭhānabhūtattā. <hi rend="bold">‘‘Pūraṃ nānappakārassā’’</hi>ti vuttaṃ. ‘‘Ke pana te pakārā? Yehi nānappakāraṃ asuci vutta’’nti te kesādike dassetuṃ pāḷiyaṃ ‘‘kesā lomā’’tiādi vuttanti imamatthaṃ dīpento āha <hi rend="bold">‘‘ete kesādayo dvattiṃsākārā’’</hi>ti. Ākārā pakārāti hi eko atthoti. <hi rend="bold">Evaṃ sambandho</hi>ti ‘‘atthi imasmiṃ kāye nakhā’’tiādinā sabbakoṭṭhāsesu ‘‘atthi imasmiṃ kāye’’ti padattayena sambandho veditabbo.</p>

<p rend="bodytext"><hi rend="bold">Parito</hi>ti tiriyaṃ, samantato vā pādatalakesamūlesu ca tacassa labbhanato. <hi rend="bold">Sucibhāva</hi>nti sucino sabbhāvaṃ, sucimeva vā.</p>

<p rend="bodytext" n="180"><hi rend="paranum">180</hi><hi rend="dot">.</hi> Yena vidhinā uggahe kusalo hoti, so sattavidho vidhi <hi rend="bold">‘‘uggahakosalla’’</hi>nti vuccati, tannibbattaṃ vā ñāṇaṃ. <hi rend="bold">Manasikārakosalle</hi>pi eseva nayo.</p>

<p rend="bodytext"><hi rend="bold">Sajjhāyantā vā</hi>ti sajjhāyaṃ karontā eva. Tesaṃ kira cattāro māse sajjhāyantānaṃ sajjhāyamaggeneva <pb ed="V" n="1.0283" /> koṭṭhāse upadhārentānaṃ paṭipāṭiyā dvattiṃsākārā vibhūtatarā hutvā khāyiṃsu, paṭikkūlasaññā saṇṭhāsi, te tasmiṃ nimitte jhānaṃ appetvā jhānapādakaṃ vipassanaṃ vaḍḍhetvā dassanamaggaṃ paṭivijjhiṃsu. Tena vuttaṃ <hi rend="bold">‘‘sajjhāyantā va sotāpannā ahesu’’</hi>nti.</p>

<p rend="bodytext"><hi rend="bold">Paricchinditvā</hi>ti tacapañcakādivaseneva paricchedaṃ katvā. Pathavīdhātubahulabhāvato matthaluṅgassa karīsāvasāne tantiāropanamāha. Ettha ca <hi rend="bold">maṃsaṃ, nhāru, aṭṭhi, aṭṭhimiñjaṃ vakkaṃ, vakkaṃ aṭṭhimiñjaṃ, aṭṭhi, nhāru, maṃsaṃ, taco, dantā, nakhā, lomā, kesā</hi>ti evaṃ vakkapañcakādīsu anulomasajjhāyaṃ vatvā paṭilomasajjhāyo purimehi sambandho vutto. Svāyaṃ <hi rend="bold">sammohavinodaniyaṃ</hi><pb ed="M" n="1.0300" /> (vibha. aṭṭha. 356) visuṃ tipañcāhaṃ, purimehi ekato tipañcāhanti chapañcāhaṃ sajjhāyo vutto, tattha ādiantadassanavasena vuttoti daṭṭhabbo. Anulomapaṭilomasajjhāyepi hi paṭilomasajjhāyo antimo hoti, sajjhāyappakārantaraṃ vā etampīti veditabbaṃ.</p>

<p rend="bodytext"><hi rend="bold">Hatthasaṅkhalikā</hi>ti aṅgulipantimāha.</p>

<p rend="bodytext"><hi rend="bold">Manasā sajjhāyo</hi>ti cittena cintanamāha, yaṃ mānasaṃ ‘‘jappana’’nti vuccati, sammadeva ajjhāyoti vā sajjhāyo, cintananti attho. Cirataraṃ suṭṭhu pavattanena paguṇabhūtā kammaṭṭhānatanti samāvajjitvā manasi karontassa ādito paṭṭhāya yāva pariyosānā katthaci asajjamānā nirantarameva upaṭṭhāti, tadanusārena tadatthopi vibhūtataro hutvā khāyatīti āha <hi rend="bold">‘‘vacasā sajjhāyo hi…pe… paṭivedhassa paccayo hotī’’</hi>ti. <hi rend="bold">Lakkhaṇapaṭivedhassā</hi>ti asubhalakkhaṇapaṭivedhassa.</p>

<p rend="bodytext">Paṭikkūlasabhāvasallakkhaṇassa kassaci vaṇṇaggahaṇamukhena koṭṭhāsā vavatthānaṃ gacchanti, kassaci saṇṭhānaggahaṇamukhena, kassaci disāvibhāgaggahaṇamukhena, kassaci patiṭṭhitokāsaggahaṇamukhena, kassaci sabbaso paricchijjaggahaṇamukhenāti vaṇṇādito sallakkhaṇaṃ uggahakosallāvahaṃ vuttanti taṃ dassento <hi rend="bold">‘‘kesādīnaṃ vaṇṇo vavatthapetabbo’’</hi>tiādimāha.</p>

<p rend="bodytext">Attano bhāgo sabhāgo, sabhāgena paricchedo <hi rend="bold">sabhāgaparicchedo,</hi> heṭṭhuparitiriyapariyantehi, sakoṭṭhāsikakesantarādīhi <pb ed="V" n="1.0284" /> ca paricchedoti attho. <hi rend="bold">Amissakatāvasenā</hi>ti koṭṭhāsantarehi avomissakatāvasena. Asabhāgo hi idha <hi rend="bold">‘‘visabhāgo’’</hi>ti adhippeto, na viruddhasabhāgo. Svāyamattho kesādisaddato eva labbhati. Saddantaratthāpohanavasena saddo atthaṃ vadatīti ‘‘kesā’’ti vutte ‘‘akesā na hontī’’ti ayamattho viññāyati. Ke pana te akesā? Lomādayo, na ca ghaṭādīsu pasaṅgopakaraṇeneva tesaṃ nivattitattā.</p>

<p rend="bodytext"><hi rend="bold">Paṭikkūlavaseneva kathitaṃ</hi> dhātuvibhāgassa sāmaññatopi agahitattā. Tattheva visuṃ dhātukammaṭṭhānassa kathitattā ca dhātuvibhaṅgo <hi rend="bold">pakkusātisuttaṃ</hi><pb ed="M" n="1.0301" /> (ma. ni. 3.342) vibhaṅgappakaraṇe <hi rend="bold">dhātuvibhaṅgapāḷi</hi> (vibha. 172 ādayo) ca. Yassa vaṇṇato upaṭṭhāti kesādi, <hi rend="bold">taṃ</hi> puggalaṃ <hi rend="bold">sandhāya jhānāni</hi> kesādīsu vaṇṇakasiṇārammaṇāni <hi rend="bold">vibhattāni</hi>. Ñatvā ācikkhitabbanti yadatthaṃ vuttaṃ, taṃ dassetuṃ <hi rend="bold">‘‘tattha dhātuvasenā’’</hi>tiādi vuttaṃ. <hi rend="bold">Idhā</hi>ti imasmiṃ paṭikkūlamanasikārapabbe. <hi rend="bold">Kāyagatāsatisutte</hi> (ma. ni. 3.153 ādayo) hi paṭikkūlamanasikārapabbaṃ gahetvā idha kāyagatāsatibhāvanā niddisīyati.</p>

<p rend="bodytext" n="181"><hi rend="paranum">181</hi><hi rend="dot">.</hi><hi rend="bold">Na ekantarikāyā</hi>ti ekantarikāyapi na manasi kātabbaṃ, pageva dvantarikādināti adhippāyo. Na bhāvanaṃ sampādeti, lakkhaṇapaṭivedhaṃ na pāpuṇāti ekantarikāya manasi karontoti sambandho.</p>

<p rend="bodytext"><hi rend="bold">Okkamanavissajjana</hi>nti paṭipajjitabbavissajjetabbe magge. <hi rend="bold">Pucchitvāva gantabbaṃ hoti</hi> gahetabbavissajjetabbaṭṭhānassa asallakkhaṇato. <hi rend="bold">Kammaṭṭhānaṃ pariyosānaṃ pāpuṇātī</hi>ti ādito paṭṭhāya yāva pariyosānā manasikāramattaṃ hotīti adhippāyo. <hi rend="bold">Avibhūtaṃ pana hoti</hi> paṭikkūlākārassa suṭṭhu asallakkhaṇato. Tato eva <hi rend="bold">na visesaṃ āvahati</hi>.</p>

<p rend="bodytext"><hi rend="bold">Kammaṭṭhānaṃ pariyosānaṃ na gacchatī</hi>ti paṭipāṭiyā sabbakoṭṭhāse manasi karotoyeva vibhūtā hutvā upaṭṭhahanti. Te sātisayaṃ pāṭikkūlato manasi karontassa kammaṭṭhānaṃ pariyosānaṃ gaccheyya, imassa pana ativiya dandhaṃ manasi karoto vibhūtato upaṭṭhānameva natthi, kuto paṭikkūlatāya saṇṭhānaṃ. Tenāha <hi rend="bold">‘‘visesādhigamassa paccayo na hotī’’</hi>ti.</p>

<p rend="bodytext"><hi rend="bold">Bahiddhā</hi><pb ed="V" n="1.0285" /><hi rend="bold">puthuttārammaṇe</hi>ti ‘‘asuci paṭikkūla’’nti kesādīsu pavattetabbaṃ asubhānupassanaṃ hitvā subhādivasena gayhamānā kesādayopi idha ‘‘bahiddhā puthuttārammaṇamevā’’ti veditabbā. Rūpādayo hi nīlādivasena puthusabhāvatāya puthuttārammaṇaṃ nāma, nānārammaṇanti attho. Asamādhānaṃ <hi rend="bold">cetaso</hi> virūpo khepoti <hi rend="bold">vikkhepo</hi>. So satiṃ sūpaṭṭhitaṃ katvā sakkaccaṃ kammaṭṭhānaṃ manasi karontena <hi rend="bold">paṭibāhitabbo. Parihāyatī</hi>ti hāyati. <hi rend="bold">Paridhaṃsatī</hi>ti vinassati.</p>

<p rend="bodytext"><hi rend="bold">Yā</hi><pb ed="M" n="1.0302" /><hi rend="bold">ayaṃ kesā lomātiādikā</hi> lokasaṅketānugatā. <hi rend="bold">Paṇṇattī</hi>ti aṭṭha dhamme upādāya paṇṇatti. <hi rend="bold">Taṃ</hi> kesādipaṇṇattiṃ. <hi rend="bold">Atikkamitvā</hi>ti paṭikkūlabhāvanāya atikkamitvā ugghāṭetvā. Tassā ugghāṭitattā tasmiṃ tasmiṃ koṭṭhāse paṭikkūlato upaṭṭhahante <hi rend="bold">‘‘paṭikkūla’’nti cittaṃ ṭhapetabbaṃ</hi>. Idāni tamatthaṃ upamāya vibhāvento <hi rend="bold">‘‘yathā hī’’</hi>tiādimāha. Tatridaṃ upamāsaṃsandanaṃ – manussā viya yogāvacaro. Udapānaṃ viya koṭṭhāsā. Tālapaṇṇādisaññāṇaṃ viya kesādipaññatti. Tena manussānaṃ udapāne nhānapivanādi viya yogāvacarassa pubbabhāge kesā lomāti paṇṇattivasena manasikāro. Abhiṇhasañcārena manussānaṃ saññāṇena vinā udapāne kiccakaraṇaṃ viya yogāvacarassa manasikārabalena paṇṇattiṃ atikkamitvā paṭikkūlabhāveyeva cittaṃ ṭhapetvā bhāvanānuyogo. <hi rend="bold">Pubbabhāge…pe… pākaṭo hotī</hi>ti ‘‘kesā lomā’’tiādinā (ma. ni. 3.154) bhāvanamanuyuñjantassa kesādipaññattiyā saddhiṃyeva koṭṭhāsānaṃ paṭikkūlabhāvo pubbabhāge pākaṭo hoti. <hi rend="bold">Athā</hi>ti pacchā bhāvanāya vīthipaṭipannakāle. <hi rend="bold">Paṭikkūlabhāveyeva cittaṃ ṭhapetabba</hi>nti koṭṭhāsānaṃ paṭikkūlākāreyeva bhāvanācittaṃ pavattetabbaṃ.</p>

<p rend="bodytext">Anupubbena muñcanaṃ <hi rend="bold">anupubbamuñcanaṃ,</hi> anupaṭṭhahantassa anupaṭṭhahantassa muñcananti attho. Kathaṃ pana anupaṭṭhānaṃ hotīti āha <hi rend="bold">‘‘ādikammikassā’’</hi>tiādi. <hi rend="bold">Pariyosānakoṭṭhāsameva āhacca tiṭṭhatī</hi>ti idaṃ kammaṭṭhānaṃ tantianusārena ādito kammaṭṭhānamanasikāro pavattatīti katvā vuttaṃ. Tathā hissa manasā sajjhāyo viya manasikāro te te koṭṭhāse āmaṭṭhamatte katvā gacchati, na lakkhaṇasallakkhaṇavasena. Yadā pana ne lakkhaṇasallakkhaṇavasena suṭṭhu upadhārento manasi karoti, tadā keci upaṭṭhahanti, keci na upaṭṭhahanti. Tattha paṭipajjanavidhiṃ dassento <hi rend="bold">‘‘athassā’’</hi>tiādimāha. Tattha <hi rend="bold">kamma</hi>nti manasikārakammaṃ <hi rend="bold">tāva kātabbaṃ</hi>. Kīva ciranti? <hi rend="bold">Yāva dvīsu upaṭṭhitesu,</hi> tesampi dvinnaṃ <hi rend="bold">eko suṭṭhutaraṃ upaṭṭhahati</hi> tāva.</p>

<p rend="bodytext"><hi rend="bold">Ukkuṭṭhukkuṭṭhiṭṭhāneyeva</hi><pb ed="V" n="1.0286" /><hi rend="bold">uṭṭhahitvā</hi>ti pubbe viya ekatthakatāya ukkuṭṭhiyā kamena sabbatālesu patitvā uṭṭhahitvā uṭṭhahitvā pariyantatālaṃ <pb ed="M" n="1.0303" />, āditālañca āgantvā tato tato tattha tattheva katāya ukkuṭṭhiyā uṭṭhahitvāti attho.</p>

<p rend="bodytext"><hi rend="bold">Dve bhikkhā</hi>ti dvīsu gehesu laddhabhikkhā.</p>

<p rend="bodytext"><hi rend="bold">Appanāto</hi>ti appanākārato dvattiṃsākāre appanā honti. Kiṃ paccekaṃ koṭṭhāsesu hoti udāhu aññathāti vicāraṇāyaṃ āha <hi rend="bold">‘‘appanākoṭṭhāsato’’</hi>ti, koṭṭhāsato koṭṭhāsatoti attho. Tenāha <hi rend="bold">‘‘kesādīsū’’</hi>tiādi.</p>

<p rend="bodytext"><hi rend="bold">Adhicitta</hi>nti samathavipassanācittaṃ.</p>

<p rend="bodytext"><hi rend="bold">Anuyuttenā</hi>ti yuttappayuttena, bhāventenāti attho. <hi rend="bold">Kālenakāla</hi>nti kāle kāle. <hi rend="bold">Samādhinimittaṃ</hi> upalakkhitasamādhānākāro samādhi eva. <hi rend="bold">Manasi kātabba</hi>nti citte kātabbaṃ, uppādetabbanti attho. Samādhikāraṇaṃ vā ārammaṇaṃ <hi rend="bold">samādhinimittaṃ,</hi> taṃ āvajjitabbanti attho. <hi rend="bold">Paggahanimittaupekkhānimittesupi</hi> eseva nayo. <hi rend="bold">Ṭhānaṃ</hi> atthīti vacanaseso. <hi rend="bold">Taṃ</hi> bhāvanā <hi rend="bold">cittaṃ kosajjāya saṃvatteyya,</hi> etassa saṃvattanassa ṭhānaṃ kāraṇaṃ atthīti attho. <hi rend="bold">Taṃ</hi> vā manasikaraṇa<hi rend="bold">cittaṃ kosajjāya saṃvatteyya,</hi> etassa ṭhānaṃ kāraṇaṃ atthīti attho. <hi rend="bold">Mudu</hi>nti subhāvitabhāvena mudubhūtaṃ, vasībhāvappattanti attho. Muduttā eva <hi rend="bold">kammaññaṃ</hi> kammakkhamaṃ kammayoggaṃ. <hi rend="bold">Pabhassara</hi>nti upakkilesavigamena parisuddhaṃ, pariyodātanti attho. <hi rend="bold">Na ca pabhaṅgū</hi>ti kammaniyabhāvūpagamanena na ca pabhijjanasabhāvaṃ suddhantaṃ viya suvaṇṇaṃ viniyogakkhamaṃ. Tenāha <hi rend="bold">‘‘sammā samādhiyati āsavānaṃ khayāyā’’</hi>ti.</p>

<p rend="bodytext"><hi rend="bold">Ukkaṃ bandhatī</hi>ti mūsaṃ sampādeti. <hi rend="bold">Ālimpetī</hi>ti ādīpeti jāleti. <hi rend="bold">Tañcā</hi>ti taṃ piḷandhanavikatisaṅkhātaṃ atthaṃ payojanaṃ <hi rend="bold">assa</hi> suvaṇṇakārassa <hi rend="bold">anubhoti</hi> pahoti sādheti. <hi rend="bold">Assa</hi> vā suvaṇṇassa atthaṃ suvaṇṇakāro <hi rend="bold">anubhoti</hi> pāpuṇāti.</p>

<p rend="bodytext">Abhiññāya iddhividhādiñāṇena sacchikaraṇīyassa iddhividhapaccanubhavanādikassa <hi rend="bold">abhiññā sacchikaraṇīyassa</hi><pb ed="V" n="1.0287" />. Yassa paccakkhaṃ atthi, so sakkhi. Sakkhino bhabbatā <hi rend="bold">sakkhibhabbatā,</hi> sakkhibhavananti vuttaṃ hoti. Sakkhi ca so <pb ed="M" n="1.0304" /> bhabbo cāti vā sakkhibhabbo. Ayañhi iddhividhādīnaṃ bhabbo, tattha ca sakkhīti sakkhibhabbo, tassa bhāvo <hi rend="bold">sakkhibhabbatā,</hi> taṃ <hi rend="bold">pāpuṇāti. Sati sati āyatane</hi>ti tasmiṃ tasmiṃ pubbahetuādike kāraṇe sati.</p>

<p rend="bodytext"><hi rend="bold">Sītibhāva</hi>nti nibbānaṃ, kilesadarathavūpasamaṃ vā. <hi rend="bold">Niggaṇhātī</hi>ti uddhaṭaṃ cittaṃ uddhaccapātato rakkhaṇavasena niggaṇhāti. <hi rend="bold">Paggaṇhātī</hi>ti līnaṃ cittaṃ kosajjapātato rakkhaṇavasena paggaṇhāti. <hi rend="bold">Sampahaṃsetī</hi>ti samappavattaṃ cittaṃ tathāpavattiyaṃ paññāya toseti, uttejeti vā. Yadā vā nirassādaṃ cittaṃ bhāvanāya na pakkhandati, tadā jātiādīni <hi rend="bold">saṃvegavatthūni</hi> (a. ni. aṭṭha. 1.1.418; itivu. aṭṭha. 37) paccavekkhitvā sampahaṃseti samuttejeti. <hi rend="bold">Ajjhupekkhatī</hi>ti yadā pana cittaṃ alīnaṃ anuddhataṃ sammadeva bhāvanāvīthiṃ otiṇṇaṃ hoti, tadā paggahaniggahasampahaṃsanesu kañci byāpāraṃ akatvā samappavattesu yugesu sārathi viya ajjhupekkhati upekkhakova hoti. <hi rend="bold">Paṇītādhimuttiko</hi>ti paṇīte uttame maggaphale adhimutto ninnapoṇapabbhāro.</p>

<p rend="bodytext"><hi rend="bold">Suggahitaṃ katvā</hi>ti yathāvuttaṃ uggahakosallasaṅkhātaṃ vidhiṃ suṭṭhu uggahitaṃ pariyāpuṇanādinā supariggahitaṃ katvā. <hi rend="bold">Suṭṭhu vavatthapetvā</hi>ti manasikārakosallasaṅkhātaṃ vidhiṃ sammadeva sallakkhaṇavasena upadhāretvā. <hi rend="bold">Visesa</hi>nti pubbenāparaṃ bhāvanāya visesaṃ. <hi rend="bold">Punappunaṃ parivattetvā</hi>ti kammaṭṭhānatantiṃ paguṇabhāvaṃ pāpento bhiyyo bhiyyo vācāya, manasā ca parivattetvā. <hi rend="bold">Gaṇṭhiṭṭhāna</hi>nti yathā rukkhassa dubbinibhedo araññassa vā gahanabhūto padeso ‘‘gaṇṭhiṭṭhāna’’nti vuccati, evaṃ kammaṭṭhānatantiyā atthato dubbinibhedo gahanabhūto ca padeso ‘‘gaṇṭhiṭṭhāna’’nti vuccati. Taṃ paripucchanādiladdhena ñāṇapharasunā <hi rend="bold">chinditvā</hi>.</p>

<p rend="bodytext"><hi rend="bold">Nimitta</hi>nti kammaṭṭhānanimittaṃ, asubhākāro. Edisena payojanena luñcanampi anavajjanti dassetuṃ <hi rend="bold">‘‘luñcitvā’’</hi>ti vuttaṃ. <hi rend="bold">Chinnaṭṭhāne</hi>ti muṇḍitaṭṭhāne. <hi rend="bold">Vaṭṭatiyeva</hi> nissaraṇajjhāsayena olokanato. <hi rend="bold">Ussadavasenā</hi>ti aphalitānaṃ, phalitānaṃ vā bahulatāvasena. <hi rend="bold">Disvāva nimittaṃ gahetabbaṃ</hi> dassanayogyatāya tacapañcakassa, itaresu sutvā ca ñatvā ca nimittaṃ gahetabbaṃ.</p>

<p rend="subhead">Koṭṭhāsavavatthāpanakathāvaṇṇanā</p>

<p rend="bodytext" n="182"><hi rend="paranum">182</hi><hi rend="dot">.</hi><hi rend="bold">Addāriṭṭhakavaṇṇā</hi>ti <pb ed="M" n="1.0305" /><pb ed="V" n="1.0288" /> abhinavāriṭṭhaphalavaṇṇā. <hi rend="bold">Kaṇṇacūḷikā</hi>ti uparikaṇṇasakkhalikāya parabhāgaṃ sandhāya vuttaṃ. <hi rend="bold">Tiriyaṃ aññamaññena paricchinnā,</hi> kathaṃ? <hi rend="bold">Dve kesā ekato natthī</hi>ti.</p>

<p rend="bodytext"><hi rend="bold">Āsayo</hi>ti nissayo, paccayoti attho.</p>

<p rend="bodytext" n="184"><hi rend="paranum">184</hi><hi rend="dot">.</hi><hi rend="bold">Asambhinnakāḷakā</hi> aññena vaṇṇena asammissakāḷakā.</p>

<p rend="bodytext" n="185"><hi rend="paranum">185</hi><hi rend="dot">.</hi> Pattasadisattā nakhā eva <hi rend="bold">nakhapattāni</hi>. Nakhā <hi rend="bold">tiriyaṃ aññamaññena paricchinnā</hi>ti visuṃ vavatthitataṃ sandhāya vuttaṃ. Tameva hi atthaṃ dassetuṃ <hi rend="bold">‘‘dve nakhā ekato natthī’’</hi>ti āha.</p>

<p rend="bodytext" n="186"><hi rend="paranum">186</hi><hi rend="dot">.</hi><hi rend="bold">Dantapāḷiyā</hi>ti dantāvaliyā. <hi rend="bold">Yānakaupatthambhinī</hi>ti sakaṭassa dhuraṭṭhāne upatthambhakadaṇḍo. Dantānaṃ ādhārabhūtā aṭṭhi <hi rend="bold">hanukaṭṭhi</hi>.</p>

<p rend="bodytext" n="187"><hi rend="paranum">187</hi><hi rend="dot">.</hi><hi rend="bold">Saṅkaḍḍhiyamānā</hi>ti sampiṇḍiyamānā. <hi rend="bold">Kosakārakakoso</hi> upalliṇḍupoṭṭalakaṃ, yaṃ ‘‘koseyyaphala’’ntipi vuccati. <hi rend="bold">Puṭabandhaupāhano</hi> sakalapiṭṭhipādacchādanaupāhano. <hi rend="bold">Ānisadaṃ</hi> āsanapadeso. <hi rend="bold">Tūṇiro</hi> sarāvāso. <hi rend="bold">Galakañcukaṃ</hi> kaṇṭhattāṇaṃ. <hi rend="bold">Kīṭakulāvakaṃ</hi> kharamukhakuṭi.</p>

<p rend="bodytext"><hi rend="bold">Anulomena paṭilomena cā</hi>ti ettha aṃsapadesato paṭṭhāya bāhuno piṭṭhipadesena otaraṇaṃ anulomo, maṇibandhato paṭṭhāya bāhuno purimabhāgena ārohanaṃ paṭilomo. <hi rend="bold">Teneva nayenā</hi>ti dakkhiṇahatthe vuttena nayena anulomena paṭilomena cāti attho. <hi rend="bold">Sukhumampī</hi>ti yathāvuttaoḷārikacammato sukhumaṃ. Antomukhacammādikoṭṭhāsesu vā tacena paricchinnattā yaṃ durupalakkhaṇīyaṃ, taṃ ‘‘sukhuma’’nti vuttaṃ. Tañhi vuttanayena ñāṇena tacaṃ vivaritvā passantassa pākaṭaṃ hoti. Idha chavipi tacagatikā evāti ‘‘taco <hi rend="bold">upari ākāsena paricchinno’’</hi>ti vutto.</p>

<p rend="bodytext" n="188"><hi rend="paranum">188</hi><hi rend="dot">.</hi><hi rend="bold">Nisadapoto</hi><pb ed="M" n="1.0306" /><pb ed="V" n="1.0289" /> silāputtako. <hi rend="bold">Uddhanakoṭī</hi>ti mattikāpiṇḍena katauddhanassa koṭi. <hi rend="bold">Tālaguḷapaṭalaṃ</hi> nāma pakkatālaphalalasikaṃ tālapaṭṭikādīsu limpitvā sukkhāpetvā uddharitvā gahitapaṭalaṃ. <hi rend="bold">Sukhuma</hi>nti yathāvuttamaṃsato sukhumaṃ. Paṇhikamaṃsādithūlānaṃ sakalasarīrassa kisānaṃ yebhuyyena maṃsena paṭicchāditattā vuttaṃ <hi rend="bold">‘‘tiriyaṃ aññamaññena paricchinna’’</hi>nti.</p>

<p rend="bodytext" n="189"><hi rend="paranum">189</hi><hi rend="dot">.</hi> Jālākāro kañcuko <hi rend="bold">jālakañcuko</hi>. Visuṃ vavatthitabhāveneva nhārū <hi rend="bold">tiriyaṃ aññamaññena paricchinnā</hi>.</p>

<p rend="bodytext" n="190"><hi rend="paranum">190</hi><hi rend="dot">.</hi> Dantānaṃ visuṃ gahitattā <hi rend="bold">‘‘ṭhapetvā dvattiṃsa dantaṭṭhīnī’’</hi>ti vuttaṃ. <hi rend="bold">Ekaṃ jaṇṇukaṭṭhi, ekaṃ ūruṭṭhī</hi>ti <hi rend="bold">eka</hi>-ggahaṇaṃ ‘‘ekekasmiṃ pāde’’ti adhikatattā. <hi rend="bold">Evaṃ timattānī</hi>ti evaṃ mattasaddehi ānisadaṭṭhiādīni idha avuttānipi dassetīti veditabbaṃ. Evañca katvā ‘‘atirekatisataaṭṭhikasamussaya’’nti (visuddhi. 1.122) idañca vacanaṃ samatthitaṃ hoti.</p>

<p rend="bodytext"><hi rend="bold">Kīḷāgoḷakāni</hi> suttena bandhitvā aññamaññaṃ ghaṭṭetvā kīḷanagoḷakāni. <hi rend="bold">Dhanukadaṇḍo</hi> dārakānaṃ kīḷanakakhuddakadhanukaṃ. Tattha <hi rend="bold">jaṅghaṭṭhikassa patiṭṭhitaṭṭhāna</hi>nti jaṇṇukaṭṭhimhi pavisitvā ṭhitaṭṭhānanti adhippāyo. <hi rend="bold">Tena</hi> ūruṭṭhinā patiṭṭhitaṃ ṭhānaṃ yaṃ <hi rend="bold">kaṭiṭṭhino,</hi> taṃ <hi rend="bold">aggacchinnamahāpunnāgaphala</hi>sadisaṃ.</p>

<p rend="bodytext">Kumbhakārena nipphāditaṃ uddhanaṃ <hi rend="bold">kumbhakārikauddhanaṃ. Sīsakapaṭṭaveṭhakaṃ</hi> veṭhetvā ṭhapitaṃ sīsamayaṃ paṭṭakaṃ. Yena suttaṃ kantanti, tasmiṃ takkamhi vijjhitvā ṭhapitagoḷakā vaṭṭanā nāma, vaṭṭanānaṃ āvaḷi <hi rend="bold">vaṭṭanāvaḷi</hi>.</p>

<p rend="bodytext">Maṇḍalākārena chinnavaṃsakaḷīrakhaṇḍāni <hi rend="bold">vaṃsakaḷīracakkalakāni. Avalekhanasatthakaṃ</hi> ucchutacāvalekhanasatthakaṃ.</p>

<p rend="bodytext" n="192"><hi rend="paranum">192</hi><hi rend="dot">.</hi><hi rend="bold">Vakkabhāgena paricchinna</hi>nti vakkapariyantena bhāgena paricchinnaṃ. Ito paresupi evarūpesu eseva nayo.</p>

<p rend="bodytext" n="193"><hi rend="paranum">193</hi><hi rend="dot">.</hi><hi rend="bold">Yaṃ</hi><pb ed="V" n="1.0290" /><hi rend="bold">nissāyā</hi>ti yaṃ lohitaṃ nissāya, nissayanissayopi ‘‘nissayo’’tveva vuccati. Bhavati hi kāraṇakāraṇepi kāraṇavohāro yathā ‘‘corehi gāmo daḍḍho’’ti. Atha vā yasmiṃ rūpakalāpe hadayavatthu <pb ed="M" n="1.0307" />, tampi lohitagatikameva hutvā tiṭṭhatīti ‘‘yaṃ nissāyā’’ti vuttaṃ.</p>

<p rend="bodytext" n="194"><hi rend="paranum">194</hi><hi rend="dot">.</hi><hi rend="bold">Paṇḍukadhātuka</hi>nti paṇḍusabhāvaṃ.</p>

<p rend="bodytext" n="195"><hi rend="paranum">195</hi><hi rend="dot">.</hi><hi rend="bold">Pariyonahanamaṃsa</hi>nti paṭicchādakamaṃsaṃ.</p>

<p rend="bodytext" n="196"><hi rend="paranum">196</hi><hi rend="dot">.</hi><hi rend="bold">Udarajivhāmaṃsa</hi>nti jivhāsaṇṭhānaṃ udarassa matthakapasse tiṭṭhanakamaṃsaṃ. ‘‘Nīla’’nti vatvā nīlaṃ nāma bahudhātukanti āha <hi rend="bold">‘‘nigguṇḍipupphavaṇṇa’’</hi>nti.</p>

<p rend="bodytext" n="197"><hi rend="paranum">197</hi><hi rend="dot">.</hi><hi rend="bold">Papphāsamaṃsa</hi>nti yathāṭhāne eva lambitvā thokaṃ parivattakamaṃsaṃ. <hi rend="bold">Nirasa</hi>nti nihīnarasaṃ. <hi rend="bold">Niroja</hi>nti nippabhaṃ, ojārahitaṃ vā.</p>

<p rend="bodytext" n="198"><hi rend="paranum">198</hi><hi rend="dot">.</hi><hi rend="bold">Obhaggā</hi>ti avabhujitvā ṭhitā. <hi rend="bold">Sakkharasudhāvaṇṇa</hi>nti marumbehi katasudhāvaṇṇaṃ. ‘‘Setasakkharasudhāvaṇṇa’’ntipi pāṭho, setasakkharavaṇṇaṃ, sudhāvaṇṇañcāti attho.</p>

<p rend="bodytext" n="199"><hi rend="paranum">199</hi><hi rend="dot">.</hi> Antassa ābhujitvā ābhujitvā ṭhitappadesā <hi rend="bold">antabhogaṭṭhānāni</hi>. Tesaṃ bandhanabhūtaṃ antaguṇaṃ nāmāti dassento āha <hi rend="bold">‘‘antaguṇanti antabhogaṭṭhānesu bandhana’’</hi>nti. <hi rend="bold">Kuddālapharasukammādīni karontānaṃ antabhoge agaḷante ekato ābandhitvā,</hi> kiṃ viya? Yantasuttakamiva yantaphalakānīti. Kimiva tattha ṭhitanti āha <hi rend="bold">‘‘pādapuñchana…pe… ṭhita’’</hi>nti. Purimañcettha ābandhanassa, dutiyaṃ ṭhānākārassa nidassananti daṭṭhabbaṃ.</p>

<p rend="bodytext" n="200"><hi rend="paranum">200</hi><hi rend="dot">.</hi><hi rend="bold">Asitaṃ</hi> nāma bhuttaṃ odanādi. <hi rend="bold">Pītaṃ</hi> nāma pivanavasena ajjhohaṭapānakādi. <hi rend="bold">Khāyitaṃ</hi> nāma saṃkhāditaṃ piṭṭhamūlaphalakhajjādi. <hi rend="bold">Sāyitaṃ</hi> nāma assāditaṃ ambapakkamadhuphāṇitādi.</p>

<p rend="bodytext"><hi rend="bold">Yatthā</hi>ti <pb ed="V" n="1.0291" /> yasmiṃ udare. <hi rend="bold">Ya</hi>nti ca udarameva paccāmasati. Yattha pānabhojanādīni patitvā tiṭṭhatīti sambandho. <hi rend="bold">Suvānavamathu</hi> sārameyyavantaṃ. <hi rend="bold">Viveka</hi>nti vibhāgaṃ.</p>

<p rend="bodytext" n="201"><hi rend="paranum">201</hi><hi rend="dot">.</hi><hi rend="bold">Heṭṭhānābhipiṭṭhikaṇṭakamūlānaṃ</hi><pb ed="M" n="1.0308" /><hi rend="bold">antare</hi>ti purimabhāgavasena nābhiyā heṭṭhāpadesassa pacchimabhāgavasena heṭṭhimapiṭṭhikaṇṭakānaṃ vemajjhe. <hi rend="bold">Veḷunāḷikasadiso</hi> padesoti adhippāyo.</p>

<p rend="bodytext" n="202"><hi rend="paranum">202</hi><hi rend="dot">.</hi><hi rend="bold">Samohita</hi>nti nicitaṃ.</p>

<p rend="bodytext" n="204"><hi rend="paranum">204</hi><hi rend="dot">.</hi> Pūtibhāvaṃ āpannaṃ kukkuṭaṇḍaṃ <hi rend="bold">pūtikukkuṭaṇḍaṃ. Uddeko</hi> pittādīhi vinā kevalo uddhaṅgamavāto.</p>

<p rend="bodytext" n="205"><hi rend="paranum">205</hi><hi rend="dot">.</hi><hi rend="bold">Ācāmo</hi> avassāvanakañjikaṃ.</p>

<p rend="bodytext" n="206"><hi rend="paranum">206</hi><hi rend="dot">.</hi><hi rend="bold">Vakkahadayayakanapapphāse temayamāna</hi>nti ettha yakanaṃ heṭṭhābhāgapūraṇeneva temeti, itarāni tesaṃ upari thokaṃ thokaṃ paggharaṇenāti daṭṭhabbaṃ.</p>

<p rend="bodytext" n="207"><hi rend="paranum">207</hi><hi rend="dot">.</hi><hi rend="bold">Utuvikāro</hi> uṇhavalāhakādihetuko. Visamacchinno bhisādikalāpo visamaṃ udakaṃ paggharati, evamevaṃ sarīraṃ kesakūpādivivarehi upari, heṭṭhā, tiriyañca sedaṃ visamaṃ paggharatīti dassetuṃ <hi rend="bold">visamacchinna</hi>-ggahaṇaṃ kataṃ.</p>

<p rend="bodytext" n="208"><hi rend="paranum">208</hi><hi rend="dot">.</hi><hi rend="bold">Visamāhāra</hi>nti tadāpavattamānasarīrāvatthāya asappāyāhāraṃ, atikaṭukaaccuṇhādivisabhāgāhāraṃ vā. <hi rend="bold">Sammohavinodaniyaṃ</hi> (vibha. aṭṭha. 356) pana ‘‘visabhāgāhāra’’ntveva vuttaṃ tadā pavattamānānaṃ dhātūnaṃ visabhāgattā.</p>

<p rend="bodytext" n="209"><hi rend="paranum">209</hi><hi rend="dot">.</hi><hi rend="bold">‘‘Nhānakāle’’</hi>ti idaṃ udakassa upari sinehassa sambhavadassanatthaṃ vuttaṃ. <hi rend="bold">Paribbhamantasinehabinduvisaṭasaṇṭhānā</hi>ti visaṭaṃ hutvā paribbhamantasinehabindusaṇṭhānā. <hi rend="bold">Utuvisabhāgo</hi> bahiddhāsamuṭṭhāno. <hi rend="bold">Dhātuvisabhāgo</hi> antosamuṭṭhāno. <hi rend="bold">Te padesā</hi>ti te hatthatalādipadesā.</p>

<p rend="bodytext" n="210"><hi rend="paranum">210</hi><hi rend="dot">.</hi><hi rend="bold">Kiñcī</hi>ti <pb ed="V" n="1.0292" /> uṇhādirasānaṃ aññataraṃ āhāravatthu. <hi rend="bold">Nesa</hi>nti sattānaṃ. <hi rend="bold">Hadayaṃ āgilāyatī</hi>ti visabhāgāhārādiṃ paṭicca hadayappadeso vivattati.</p>

<p rend="bodytext" n="211"><hi rend="paranum">211</hi><hi rend="dot">.</hi> Dadhino <pb ed="M" n="1.0309" /> vissandanaaccharaso <hi rend="bold">dadhimuttaṃ. Gaḷitvā</hi>ti sanditvā. <hi rend="bold">Tālumatthakavivarena otaritvā</hi>ti matthakavivarato āgantvā tālumatthakena otaritvā.</p>

<p rend="bodytext" n="212"><hi rend="paranum">212</hi><hi rend="dot">.</hi> Telaṃ viya sakaṭassa nābhiakkhasīsānaṃ <hi rend="bold">aṭṭhisandhīnaṃ abbhañjanakiccaṃ sādhayamānā. Kaṭakaṭāyantī</hi>ti ‘‘kaṭa kaṭā’’ti saddaṃ karonti. Anuravadassanaṃ hetaṃ. <hi rend="bold">Dukkhantī</hi>ti dukkhitāni sañjātadukkhāni honti.</p>

<p rend="bodytext" n="213"><hi rend="paranum">213</hi><hi rend="dot">.</hi> Samūlakūlamāsaṃ jhāpetvā chārikaṃ avassāvetvā gahitayūso <hi rend="bold">māsakhāro</hi>. Ucchiṭṭhodakagabbhamalādīnaṃ chaḍḍanaṭṭhānaṃ <hi rend="bold">candanikā. Ravaṇaghaṭaṃ</hi> nāma pakatiyā sammukhameva hoti. Yassa pana āraggamattampi udakassa pavisanamukhaṃ natthi, taṃ dassetuṃ <hi rend="bold">‘‘amukhe ravaṇaghaṭe’’</hi>ti vuttaṃ. <hi rend="bold">Āyūhana</hi>nti samīhanaṃ.</p>

<p rend="bodytext" n="214"><hi rend="paranum">214</hi><hi rend="dot">.</hi><hi rend="bold">Evañhī</hi>tiādi yathāvuttāya uggahakosallapaṭipattiyā nigamanaṃ. Idāni yathāvuttaṃ manasikārakosallapaṭipattimpi nigamanavasena gahetvā kammaṭṭhānaṃ matthakaṃ pāpetvā dassetuṃ <hi rend="bold">‘‘anupubbato’’</hi>tiādi āraddhaṃ. Tattha <hi rend="bold">paṇṇattisamatikkamāvasāne</hi>ti kesādipaṇṇattisamatikkamavasena pavattāya bhāvanāya avasāne. <hi rend="bold">Apubbāpariyamivā</hi>ti ekajjhamiva. <hi rend="bold">Kesāti iti</hi>-saddo ādiattho, pakārattho vā, evamādinā iminā pakārena vāti attho. <hi rend="bold">Te dhammā</hi>ti vaṇṇādivasena vavatthāpitā paṭikkūlākārato upaṭṭhitā koṭṭhāsadhammā.</p>

<p rend="bodytext"><hi rend="bold">Bahiddhāpī</hi>ti sasantānato bahipi, parasantānakāyepīti attho. <hi rend="bold">Manasikāraṃ upasaṃharatī</hi>ti yathāvuttaṃ paṭikkūlamanasikāraṃ upaneti. Yathā idaṃ, tathā etanti. <hi rend="bold">Evaṃ sabbakoṭṭhāsesu pākaṭībhūtesū</hi>ti yathā attano kāye, evaṃ paresampi kāye sabbesu kesādikoṭṭhāsesu paṭikkūlavasena vibhūtabhāvena upaṭṭhitesūti attho. Ayamettha kasiṇesu vaḍḍhanasadiso yogino bhāvanāviseso dassito.</p>

<p rend="bodytext"><hi rend="bold">Anupubbamuñcanādī</hi>ti <pb ed="V" n="1.0293" /><hi rend="bold">ādi</hi>-saddena suttantanayena vibhāvitaṃ vīriyasamatāyojanaṃ saṅgaṇhāti. <hi rend="bold">Punappunaṃ manasi karoto</hi>ti vuttanayena attano <pb ed="M" n="1.0310" /> kāye kesādike ‘‘paṭikkūlā paṭikkūlā’’ti abhiṇhaso manasikāraṃ pavattentassa yadā saddhādīni indriyāni laddhasamathāni visadāni pavattanti, tadā assaddhiyādīnaṃ dūrībhāvena sātisayaṃ balappattehi sattahi saddhammehi laddhūpatthambhāni vitakkādīni jhānaṅgāni paṭutarāni hutvā pātubhavanti. Tesaṃ ujuvipaccanīkatāya nīvaraṇāni vikkhambhitāneva honti saddhiṃ tadekaṭṭhehi pāpadhammehi. Upacārasamādhinā cittaṃ samādhiyati, so taṃyeva nimittaṃ āsevanto bhāvento bahulīkaronto appanaṃ pāpuṇāti. Tena vuttaṃ <hi rend="bold">‘‘anukkamena appanā uppajjatī’’</hi>ti. <hi rend="bold">Sabbākārato</hi>ti vaṇṇādivasena pañcadhāpi. <hi rend="bold">Sā</hi>ti appanā.</p>

<p rend="bodytext">Yadi panetaṃ kammaṭṭhānaṃ aviññāṇakāsubhakammaṭṭhānāni viya paṭhamajjhānavasena sijjhati, atha kasmā ‘‘kāyagatāsatī’’ti vuttanti āha <hi rend="bold">‘‘evaṃ paṭhamajjhānavasenā’’</hi>tiādi. Nānāvaṇṇasaṇṭhānādīsu dvattiṃsāya koṭṭhāsesu pavattamānāya satiyā kiccamettha sātisayanti āha <hi rend="bold">‘‘satibalena ijjhanato’’</hi>ti.</p>

<p rend="bodytext">Pantasenāsanesu, adhikusalesu ca aratiṃ, kāmaguṇesu ca ratiṃ sahati abhibhavatīti <hi rend="bold">aratiratisaho</hi> sarīrasabhāvacintanena anabhiratiyā pahīnattā. Tathā koṭṭhāsabhāvanāya attasinehassa parikkhīṇattā <hi rend="bold">bhayabheravaṃ sahati,</hi> sītādīnañca <hi rend="bold">adhivāsakajātiko</hi> hoti. Attasinehavasena hi purisassa bhayabheravaṃ hoti, dukkhassa ca anadhivāsanaṃ. Imaṃ pana koṭṭhāsabhāvanamanuyuttassa na kevalaṃ paṭhamajjhānamattameva, uttaripi paṭivedho atthīti dassetuṃ <hi rend="bold">‘‘kesādīna’’</hi>ntiādi vuttaṃ.</p>

<p rend="subhead">Ānāpānassatikathāvaṇṇanā</p>

<p rend="bodytext" n="215"><hi rend="paranum">215</hi><hi rend="dot">.</hi> Yaṃ taṃ evaṃ pasaṃsitvā ānāpānassatikammaṭṭhānaṃ niddiṭṭhanti sambandho. Tattha yasmā <hi rend="bold">‘‘kathaṃ bhāvito’’</hi>tiādikāya pucchāpāḷiyā atthe vibhāvite thomanāpāḷiyāpi attho vibhāvitoyeva hoti bhedābhāvato, tasmā taṃ laṅghitvā <hi rend="bold">‘‘kathaṃ bhāvito cā’’</hi>tiādinā ārabhati. Tattha hi ito pasaṃsābhāvo ‘‘ayampi kho’’ti vacanañca viseso. Tesu pasaṃsābhāvaṃ <pb ed="V" n="1.0294" /> dassetuṃ <hi rend="bold">‘‘evaṃ pasaṃsitvā’’</hi>ti vuttaṃ. Pasaṃsā ca tattha abhirucijananena ussāhanatthā. Tañhi sutvā bhikkhū ‘‘bhagavā imaṃ samādhiṃ anekehi ākārehi pasaṃsati, santo <pb ed="M" n="1.0311" /> kirāyaṃ samādhi paṇīto ca asecanako ca sukho ca vihāro pāpadhamme ca ṭhānaso antaradhāpetī’’ti sañjātābhirucayo ussāhajātā sakkaccaṃ anuyuñjitabbaṃ paṭipajjitabbaṃ maññanti. ‘‘Ayampi kho’’ti padassa ye ime mayā nibbānamahāsarassa otaraṇatitthabhūtā kasiṇajjhānaasubhajjhānādayo desitā, na kevalaṃ te eva, ayampi khoti bhagavā attano paccakkhabhūtaṃ samādhiṃ desanānubhāvena tesampi bhikkhūnaṃ āsannaṃ, paccakkhañca karonto sampiṇḍanavasena evamāhāti sambandhamukhena attho veditabbo.</p>

<p rend="bodytext"><hi rend="bold">Soḷasavatthuka</hi>nti catūsu anupassanāsu catunnaṃ catukkānaṃ vasena soḷasaṭṭhānaṃ. <hi rend="bold">Sabbākāraparipūro</hi>ti kammaṭṭhānapāḷiyā padattho piṇḍattho upamā codanā parihāro payojananti evamādīhi sabbehi ākārehi paripuṇṇo. <hi rend="bold">Niddeso</hi>ti kammaṭṭhānassa nissesato vitthāro.</p>

<p rend="bodytext" n="216"><hi rend="paranum">216</hi><hi rend="dot">.</hi><hi rend="bold">Katha</hi>nti idaṃ pucchanākāravibhāvanapadaṃ. Pucchā cettha kathetukamyatāvasena aññāsaṃ asambhavato. Sā ca upari desanaṃ āruḷhānaṃ sabbesaṃ pakāravisesānaṃ āmasanavasenāti imamatthaṃ dassento <hi rend="bold">‘‘kathanti…pe… kamyatāpucchā’’</hi>ti āha. <hi rend="bold">Kathaṃ bahulīkato</hi>ti etthāpi ‘‘ānāpānassatisamādhī’’ti padaṃ ānetvā sambandhitabbaṃ. Tattha <hi rend="bold">katha</hi>nti ānāpānassatisamādhibahulīkāraṃ nānappakārato vitthāretukamyatāpucchā. <hi rend="bold">Bahulīkato ānāpānassatisamādhī</hi>ti tathāpuṭṭhadhammanidassananti imamatthaṃ <hi rend="bold">‘‘eseva nayo’’</hi>ti iminā atidisati. Tathā santabhāvādayopi tassa yehi bhāvanābahulīkārehi siddhā, taggahaṇeneva gahitā hontīti dassetuṃ <hi rend="bold">‘‘kathaṃ bahulīkato…pe… vūpasametīti etthāpi eseva nayo’’</hi>ti vuttaṃ.</p>

<p rend="bodytext">‘‘Puna ca paraṃ, udāyi, akkhātā mayā sāvakānaṃ paṭipadā, yathāpaṭipannā me sāvakā cattāro satipaṭṭhāne bhāventī’’tiādīsu (ma. ni. 2.247) uppādanavaḍḍhanaṭṭhena bhāvanā vuccatīti tadubhayavasena atthaṃ dassento <hi rend="bold">‘‘bhāvitoti uppādito vaḍḍhito vā’’</hi>ti āha. Tattha bhāvaṃ vijjamānataṃ ito gatoti <hi rend="bold">bhāvito,</hi> uppādito paṭiladdhamattoti attho. <hi rend="bold">Uppanno</hi> pana laddhāsevano, <hi rend="bold">bhāvito</hi> paguṇabhāvaṃ āpādito, vaḍḍhitoti attho <pb ed="M" n="1.0312" />. <hi rend="bold">Ānāpānapariggāhikāyā</hi>ti dīgharassādivisesehi saddhiṃ assāsapassāse paricchijjagāhikāya, te ārabbha pavattāya, satiyaṃ <pb ed="V" n="1.0295" /> paccayabhūtāyanti attho. Purimasmiñhi atthe samādhissa satiyā sahajātādipaccayabhāvo vutto sampayuttavacanato, dutiyasmiṃ pana upanissayabhāvopi. Upacārajjhānasahagatā hi sati appanāsamādhissa upanissayo hotīti. <hi rend="bold">Bahulīkato</hi>ti bahulaṃ pavattito, tena āvajjanādivasībhāvappattimāha. Yo hi vasībhāvaṃ āpādito, so icchiticchitakkhaṇe samāpajjitabbato punappunaṃ pavattīyati. Tena vuttaṃ <hi rend="bold">‘‘punappunaṃ kato’’</hi>ti. Yathā ‘‘idheva, bhikkhave, samaṇo’’ti (ma. ni. 1.139; a. ni. 4.241), ‘‘vivicceva kāmehī’’ti (dī. ni. 1.226; saṃ. ni. 2.152; a. ni. 4.123) ca evamādīsu paṭhamapade vutto eva-saddo dutiyādīsupi vutto eva hoti, evamidhāpīti āha <hi rend="bold">‘‘ubhayattha evasaddena niyamo veditabbo’’</hi>ti. Ubhayapadaniyamena laddhaguṇaṃ dassetuṃ <hi rend="bold">‘‘ayañhī’’</hi>tiādi vuttaṃ.</p>

<p rend="bodytext"><hi rend="bold">Asubhakammaṭṭhāna</hi>nti asubhārammaṇajhānamāha. Taṃ hi asubhesu yogakammabhāvato, yogino sukhavisesānaṃ kāraṇabhāvato ca ‘‘asubhakammaṭṭhāna’’nti vuccati. <hi rend="bold">‘‘Kevala’’</hi>nti iminā ārammaṇaṃ nivatteti. <hi rend="bold">Paṭivedhavasenā</hi>ti jhānapaṭivedhavasena. Jhānañhi bhāvanāvisesena ijjhantaṃ attano visayaṃ paṭivijjhantameva pavattati, yathāsabhāvato paṭivijjhīyati cāti ‘‘paṭivedho’’ti vuccati. <hi rend="bold">Oḷārikārammaṇattā</hi>ti bībhacchārammaṇattā. <hi rend="bold">Paṭikkūlārammaṇattā</hi>ti jigucchitabbārammaṇattā. <hi rend="bold">Pariyāyenā</hi>ti kāraṇena, lesantarena vā. <hi rend="bold">Ārammaṇasantatāyā</hi>ti anukkamena vicetabbataṃ pattaṃ ārammaṇassa paramasukhumataṃ sandhāyāha. Sante hi sannisinne ārammaṇe pavattamāno dhammo sayampi sannisinnova hoti. Tenāha <hi rend="bold">‘‘santo vūpasanto nibbuto’’</hi>ti, nibbutasabbapariḷāhoti attho. Ārammaṇasantatāya tadārammaṇadhammānaṃ santatā lokuttaradhammārammaṇāhi paccavekkhaṇāhi dīpetabbā.</p>

<p rend="bodytext">Nāssa santapaṇītabhāvāvahaṃ kiñci secananti <hi rend="bold">asecanako</hi>. Asecanakattā <hi rend="bold">anāsittako</hi>. Anāsittakattā eva <hi rend="bold">abbokiṇṇo</hi> asammisso parikammādinā. Tato eva <hi rend="bold">pāṭiyekko</hi> visuṃyeveko. <hi rend="bold">Āveṇiko</hi> asādhāraṇo. Sabbametaṃ sarasato eva santabhāvaṃ dassetuṃ <pb ed="M" n="1.0313" /> vuttaṃ. <hi rend="bold">Parikammaṃ</hi> vā santabhāvanimittaṃ, <hi rend="bold">parikamma</hi>nti ca kasiṇakaraṇādīni nimittuppādapariyosānaṃ, tādisaṃ idha natthīti adhippāyo. Tadā hi kammaṭṭhānaṃ nirassādattā asantamappaṇītaṃ siyā. <hi rend="bold">Upacārena</hi> vā natthi ettha santatāti yojanā. Yathā upacārakkhaṇe nīvaraṇavigamena, aṅgapātubhāvena <pb ed="V" n="1.0296" /> ca paresaṃ santatā hoti, na evamimassa. Ayaṃ pana ādisamannā…pe… paṇīto cāti yojanā. <hi rend="bold">Kecī</hi>ti uttaravihāravāsike sandhāyāha. <hi rend="bold">Anāsittako</hi>ti upasecanena na āsittako. Tenāha <hi rend="bold">‘‘ojavanto’’</hi>ti, ojavantasadisoti attho. <hi rend="bold">Madhūro</hi>ti iṭṭho, cetasikasukhapaṭilābhasaṃvattanaṃ tikacatukkajjhānavasena, upekkhāya vā santabhāvena sukhagatikattā sabbesampi vasena veditabbaṃ. Jhānasamuṭṭhānapaṇītarūpaphuṭṭhasarīratāvasena pana kāyikasukhapaṭilābhasaṃvattanaṃ daṭṭhabbaṃ, tañca kho jhānato vuṭṭhitakāle. Imasmiṃ pakkhe <hi rend="bold">‘‘appitappitakkhaṇe’’</hi>ti idaṃ hetumhi bhummavacanaṃ daṭṭhabbaṃ. <hi rend="bold">Avikkhambhite</hi>ti jhānena sakasantānato anīhaṭe appahīne. <hi rend="bold">Akosallasambhūte</hi>ti akosallaṃ vuccati avijjā, tato sambhūte. Avijjāpubbaṅgamā hi sabbe pāpadhammā. <hi rend="bold">Khaṇenevā</hi>ti attano pavattikkhaṇeneva. <hi rend="bold">Antaradhāpetī</hi>ti ettha antaradhāpanaṃ vināsanaṃ, taṃ pana jhānakattukassa idhādhippetattā pariyuṭṭhānappahānaṃ hotīti āha <hi rend="bold">‘‘vikkhambhetī’’</hi>ti. <hi rend="bold">Vūpasametī</hi>ti visesena upasameti. Visesena upasamanaṃ pana sammadeva upasamanaṃ hotīti āha <hi rend="bold">‘‘suṭṭhu upasametī’’</hi>ti.</p>

<p rend="bodytext">Nanu ca aññopi samādhi attano pavattikkhaṇeneva paṭipakkhadhamme antaradhāpeti vūpasameti, atha kasmā ayameva samādhi evaṃ visesetvā vuttoti? Pubbabhāgato paṭṭhāya nānāvitakkavūpasamasabbhāvato. Vuttañhetaṃ – ‘‘ānāpānassati bhāvetabbā vitakkupacchedāyā’’ti (a. ni. 9.1; udā. 31). Apica tikkhapaññassa ñāṇuttarassetaṃ kammaṭṭhānaṃ, ñāṇuttarassa ca kilesappahānaṃ itarehi sātisayaṃ, yathā saddhādhimuttehi diṭṭhippattassa. Tasmā imaṃ visesaṃ sandhāya <hi rend="bold">‘‘ṭhānaso antaradhāpeti vūpasametī’’</hi>ti vuttaṃ. Atha vā nimittapātubhāve sati khaṇeneva aṅgapātubhāvasabbhāvato ayameva samādhi ‘‘ṭhānaso antaradhāpeti vūpasametī’’ti vutto. Yathā taṃ mahato akālameghassa uṭṭhitassa dhārānipāte khaṇeneva pathaviyaṃ <pb ed="M" n="1.0314" /> rajojallassa vūpasamo. Tenāha – ‘‘seyyathāpi, bhikkhave, mahāakālamegho uṭṭhito’’tiādi (saṃ. ni. 5.985; pārā. 165). Sāsanikassa jhānabhāvanā yebhuyyena nibbedhabhāgiyāva hotīti āha <hi rend="bold">‘‘nibbedhabhāgiyattā’’</hi>ti. Buddhānaṃ pana ekaṃsena nibbedhabhāgiyāva hoti. Imameva hi kammaṭṭhānaṃ bhāvetvā sabbepi sammāsambuddhā sammāsambodhiṃ adhigacchanti. Ariyamaggassa pādakabhūto ayaṃ samādhi anukkamena vaḍḍhitvā ariyamaggabhāvaṃ upagato viya hotīti āha <hi rend="bold">‘‘anupubbena ariyamaggavuddhippatto’’</hi>ti.</p>

<p rend="bodytext">Ayaṃ <pb ed="V" n="1.0297" /> panattho virāganirodhapaṭinissaggānupassanānaṃ vasena sammadeva yujjati. Heṭṭhā papañcavasena vuttamatthaṃ sukhaggahaṇatthaṃ saṅgahetvā dassento <hi rend="bold">‘‘ayaṃ panettha saṅkhepattho’’</hi>ti āha, piṇḍatthoti vuttaṃ hoti.</p>

<p rend="bodytext" n="217"><hi rend="paranum">217</hi><hi rend="dot">.</hi><hi rend="bold">Tamattha</hi>nti taṃ ‘‘kathaṃ bhāvito’’tiādinā pucchāvasena saṅkhepato vuttamatthaṃ. ‘‘Idha tathāgato loke uppajjatī’’tiādīsu (dī. ni. 1.190; ma. ni. 1.291; a. ni. 3.61) idha-saddo lokaṃ upādāya vutto, ‘‘idheva tiṭṭhamānassā’’tiādīsu (dī. ni. 2.369) okāsaṃ, ‘‘idhāhaṃ, bhikkhave, bhuttāvī assaṃ pavārito’’tiādīsu (ma. ni. 1.30) padapūraṇamattaṃ, ‘‘idha bhikkhu dhammaṃ pariyāpuṇātī’’tiādīsu (a. ni. 5.73) pana sāsanaṃ, ‘‘idha, bhikkhave, bhikkhū’’ti idhāpi sāsanamevāti dassento ‘‘bhikkhave, imasmiṃ sāsane bhikkhū’’ti vatvā tamatthaṃ pākaṭaṃ katvā dassetuṃ <hi rend="bold">‘‘ayañhī’’</hi>tiādi vuttaṃ. Tattha <hi rend="bold">sabbappakāraānāpānassatisamādhinibbattakassā</hi>ti sabbappakāraggahaṇaṃ soḷasa pakāre sandhāya. Te hi imasmiṃyeva sāsane. Bāhirakā hi jānantā ādito catuppakārameva jānanti. Tenāha <hi rend="bold">‘‘aññasāsanassa tathābhāvapaṭisedhano’’</hi>ti, yathāvuttassa puggalassa nissayabhāvapaṭisedhanoti attho. Etena <hi rend="bold">‘‘idha bhikkhave’’</hi>ti idaṃ antogadhevasaddanti dasseti. Santi hi ekapadānipi sāvadhāraṇāni yathā ‘‘vāyubhakkho’’ti. Tenevāha <hi rend="bold">‘‘idheva, bhikkhave, samaṇo’’</hi>tiādi. Paripuṇṇasamaṇakaraṇadhammo hi so, yo sabbappakāraānāpānassatisamādhinibbattako. <hi rend="bold">Parappavādā</hi>ti paresaṃ aññatitthiyānaṃ nānappakārā vādā titthāyatanāni.</p>

<p rend="bodytext">Araññādikasseva <pb ed="M" n="1.0315" /> bhāvanānurūpasenāsanataṃ dassetuṃ <hi rend="bold">‘‘imassa hī’’</hi>tiādi vuttaṃ. Duddamo damathaṃ anupagato goṇo <hi rend="bold">kūṭagoṇo</hi>. Yathā thanehi sabbaso khīraṃ na paggharati, evaṃ dohapaṭibandhinī <hi rend="bold">kūṭadhenu</hi>. Rūpasaddādike paṭicca uppajjanako assādo <hi rend="bold">rūpārammaṇādiraso. Pubbe āciṇṇārammaṇa</hi>nti pabbajjato pubbe, anādimati vā saṃsāre paricitārammaṇaṃ.</p>

<p rend="bodytext"><hi rend="bold">Nibandheyyā</hi>ti bandheyya. <hi rend="bold">Satiyā</hi>ti sammadeva kammaṭṭhānasallakkhaṇasampavattāya satiyā. <hi rend="bold">Ārammaṇe</hi>ti kammaṭṭhānārammaṇe. <hi rend="bold">Daḷha</hi>nti thiraṃ, yathā satokārissa upacārappanābhedo samādhi ijjhati, tathā thāmagataṃ katvāti attho.</p>

<p rend="bodytext"><hi rend="bold">Visesādhigamadiṭṭhadhammasukhavihārapadaṭṭhāna</hi>nti <pb ed="V" n="1.0298" /> sabbesaṃ buddhānaṃ, ekaccānaṃ paccekabuddhānaṃ, buddhasāvakānañca visesādhigamassa ceva aññakammaṭṭhānena adhigatavisesānaṃ diṭṭhadhammasukhavihārassa ca padaṭṭhānabhūtaṃ.</p>

<p rend="bodytext"><hi rend="bold">Vatthuvijjācariyo viya bhagavā</hi> yogīnaṃ anurūpanivāsaṭṭhānupadisanato.</p>

<p rend="bodytext"><hi rend="bold">Bhikkhu dīpisadiso</hi> araññe ekiko viharitvā paṭipakkhanimmathanena icchitatthasādhanato. <hi rend="bold">Phalamuttama</hi>nti sāmaññaphalamāha. <hi rend="bold">Parakkamajavayoggabhūmi</hi>nti bhāvanussāhajavassa yoggakaraṇabhūmibhūtaṃ.</p>

<p rend="bodytext" n="218"><hi rend="paranum">218</hi><hi rend="dot">.</hi><hi rend="bold">Evaṃ vuttalakkhaṇesū</hi>ti <hi rend="bold">abhidhammapariyāyena</hi> (vibha. 530), <hi rend="bold">suttantapariyāyena</hi> ca vuttalakkhaṇesu. <hi rend="bold">Rukkhasamīpa</hi>nti ‘‘yāvatā majjhanhike kāle samantā chāyā pharati, nivāte paṇṇāni patanti, ettāvatā rukkhamūlanti vuccatī’’ti evaṃ vuttaṃ rukkhassa samīpaṭṭhānaṃ. <hi rend="bold">Avasesasattavidhasenāsana</hi>nti pabbataṃ kandaraṃ giriguhaṃ susānaṃ vanapatthaṃ abbhokāsaṃ palālapuñjanti evaṃ vuttaṃ.</p>

<p rend="bodytext"><hi rend="bold">Ututtayānukūlaṃ dhātucariyānukūla</hi>nti gimhādiututtayassa, semhādidhātuttayassa, mohādicariyattayassa ca anukūlaṃ. Tathā hi gimhakāle ca araññaṃ anukūlaṃ, hemante rukkhamūlaṃ, vassakāle suññāgāraṃ, semhadhātukassa semhapakatikassa araññaṃ, pittadhātukassa rukkhamūlaṃ <pb ed="M" n="1.0316" />, vātadhātukassa suññāgāraṃ anukūlaṃ, mohacaritassa araññaṃ, dosacaritassa rukkhamūlaṃ, rāgacaritassa suññāgāraṃ anukūlaṃ. <hi rend="bold">Alīnānuddhaccapakkhika</hi>nti asaṅkocāvikkhepapakkhikaṃ. Sayanañhi kosajjapakkhikaṃ, ṭhānacaṅkamanāni uddhaccapakkhikāni, na evaṃ nisajjā. Tato evassa santatā. <hi rend="bold">Nisajjāya daḷhabhāvaṃ</hi> pallaṅkābhujanena, <hi rend="bold">assāsapassāsānaṃ pavattanasukhataṃ</hi> uparimakāyassa ujukaṭṭhapanena, <hi rend="bold">ārammaṇapariggahūpāyaṃ</hi> parimukhaṃ satiyā ṭhapanena <hi rend="bold">dassento. Ūrubaddhāsana</hi>nti ūrūnamadhobandhanavasena nisajjā. Heṭṭhimakāyassa anujukaṃ ṭhapanaṃ nisajjā-vacaneneva bodhitanti <hi rend="bold">‘‘ujuṃ kāya’’</hi>nti ettha <hi rend="bold">kāya</hi>-saddo uparimakāyavisayoti āha <hi rend="bold">‘‘uparimasarīraṃ ujukaṃ ṭhapetvā’’</hi>ti. Taṃ pana ujukaṭṭhapanaṃ sarūpato, payojanato ca dassetuṃ <hi rend="bold">‘‘aṭṭhārasā’’</hi>tiādi vuttaṃ. <hi rend="bold">Na paṇamantī</hi>ti na onamanti. <hi rend="bold">Na paripatatī</hi>ti <pb ed="V" n="1.0299" /> na vigacchati vīthiṃ na vilaṅghati, tato eva pubbenāparaṃ visesuppattiyā <hi rend="bold">vuddhiṃ phātiṃ upagacchati</hi>. Idha <hi rend="bold">pari</hi>-saddo <hi rend="bold">abhi</hi>-saddena samānatthoti āha <hi rend="bold">‘‘kammaṭṭhānābhimukha’’</hi>nti, bahiddhā puthuttārammaṇato nivāretvā kammaṭṭhānaṃyeva purakkhitvāti attho. <hi rend="bold">Parīti pariggahaṭṭho</hi> ‘‘pariṇāyikā’’tiādīsu (dha. sa. 16) viya. <hi rend="bold">Niyyānaṭṭho</hi> paṭipakkhato niggamanaṭṭho. Tasmā <hi rend="bold">pariggahitaniyyāna</hi>nti sabbathā gahitāsammosaṃ pariccattasammosaṃ satiṃ katvā, paramaṃ satinepakkaṃ upaṭṭhapetvāti attho.</p>

<p rend="bodytext" n="219"><hi rend="paranum">219</hi><hi rend="dot">.</hi><hi rend="bold">Satovā</hi>ti satiyā samannāgato eva saranto eva <hi rend="bold">assasati</hi> nāssa kāci sativirahitā assāsappavatti hotīti attho. <hi rend="bold">Sato passasatī</hi>ti etthāpi satova passasatīti eva-saddo ānetvā vattabbo. <hi rend="bold">Satokārī</hi>ti sato eva hutvā, satiyā eva vā kātabbassa kattā, karaṇasīlo vā. Yadi ‘‘satova assasati sato passasatī’’ti etassa <hi rend="bold">vibhaṅge</hi> (ma. ni. 3.148; saṃ. ni. 5.986; pārā. 165) vuttaṃ, atha kasmā ‘‘assasati passasati’’cceva avatvā ‘‘satokārī’’ti vuttaṃ? Ekarasaṃ desanaṃ kātukāmatāya. Paṭhamacatukke padadvayameva hi vattamānakālavasena āgataṃ, itarāni anāgatakālavasena. Tasmā ekarasaṃ desanaṃ kātukāmatāya <hi rend="bold">sabbattha</hi> (paṭi. ma. 1.165 ādayo) ‘‘satokāri’’cceva vuttaṃ.</p>

<p rend="bodytext"><hi rend="bold">Dīghaṃ</hi><pb ed="M" n="1.0317" /><hi rend="bold">assāsavasenā</hi>ti dīghaassāsavasena vibhattialopaṃ katvā niddeso. <hi rend="bold">Dīgha</hi>nti vā bhagavatā vuttaassāsavasena. <hi rend="bold">Cittassa ekaggataṃ avikkhepa</hi>nti vikkhepassa paṭipakkhabhāvato ‘‘avikkhepo’’ti laddhanāmacittassa ekaggabhāvaṃ pajānato. <hi rend="bold">Sati upaṭṭhitā hotī</hi>ti ārammaṇaṃ upagantvā ṭhitā hoti. <hi rend="bold">Tāya satiyā tena ñāṇenā</hi>ti yathāvuttāya satiyā, yathāvuttena ca ñāṇena. Idaṃ vutta hoti – dīghaṃ assāsaṃ ārammaṇabhūtaṃ avikkhittacittassa, asammohato vā pajānantassa tattha sati upaṭṭhitā eva hoti, taṃ sampajānantassa ārammaṇakaraṇavasena, asammohavasena vā sampajaññaṃ, tadadhīnasatisampajaññena taṃsamaṅgī yogāvacaro satokārī nāma hotīti. <hi rend="bold">Paṭinissaggānupassī assāsavasenā</hi>ti paṭinissaggānupassī hutvā assasanassa vasena. ‘‘Paṭinissaggānupassīassāsavasenā’’ti vā pāṭho. Tassa paṭinissaggānupassino assāsā paṭinissaggānupassīassāsā, tesaṃ vasenāti attho. Vinayanayena anto uṭṭhitasasanaṃ <hi rend="bold">assāso,</hi> bahi uṭṭhitasasanaṃ <hi rend="bold">passāso</hi>. Suttantanayena pana bahi uṭṭhahitvāpi anto sasanato <hi rend="bold">assāso,</hi> anto uṭṭhahitvāpi bahi sasanato <hi rend="bold">passāso</hi>. Ayameva ca nayo –</p>

<p rend="indent">‘‘Assāsādimajjhapariyosānaṃ <pb ed="V" n="1.0300" /> satiyā anugacchato ajjhattaṃ vikkhepagatena cittena kāyopi cittampi sāraddhā ca honti iñjitā ca phanditā cā’’ti, ‘‘passāsādimajjhapariyosānaṃ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti (paṭi. ma. 1.157) –</p>

<p rend="unindented">Imāya <hi rend="bold">pāḷiyā</hi> sameti.</p>

<p rend="bodytext"><hi rend="bold">Paṭhamaṃ abbhantaravāto bahi nikkhamati,</hi> tasmā pavattikkamena assāso paṭhamaṃ vuttoti vadanti. <hi rend="bold">Tāluṃ āhacca nibbāyatī</hi>ti tāluṃ āhacca nirujjhati. Tena kira sampatijāto bāladārako khipitaṃ karoti. <hi rend="bold">Evaṃ tāvā</hi>tiādi yathāvuttassa atthassa nigamanaṃ. Keci ‘‘evaṃ tāvāti anena pavattikkamena assāso bahinikkhamanavātoti gahetabbanti adhippāyo’’ti vadanti.</p>

<p rend="bodytext"><hi rend="bold">Addhānavasenā</hi>ti <pb ed="M" n="1.0318" /> kāladdhānavasena. Ayaṃ hi <hi rend="bold">addhāna</hi>-saddo kālassa, desassa ca vācako. Tattha desaddhānaṃ udāharaṇabhāvena dassetvā kāladdhānavasena assāsapassāsānaṃ dīgharassataṃ vibhāvetuṃ <hi rend="bold">‘‘yathā hī’’</hi>tiādi vuttaṃ. Tattha <hi rend="bold">okāsaddhāna</hi>nti okāsabhūtaṃ addhānaṃ. <hi rend="bold">Pharitvā</hi>ti byāpetvā. <hi rend="bold">Cuṇṇavicuṇṇāpi</hi> anekakalāpabhāvena. <hi rend="bold">Dīghaṃ addhāna</hi>nti dīghaṃ padesaṃ. <hi rend="bold">Tasmā</hi>ti saṇikaṃ pavattiyā dīghasantānatāya ‘‘dīghā’’ti vuccanti. Ettha ca hatthiādisarīre, sunakhādisarīre ca assāsapassāsānaṃ desaddhānavisiṭṭhena kāladdhānavaseneva dīgharassatā vuttāti veditabbā. ‘‘Saṇikaṃ pūretvā saṇikameva nikkhamanti’’, ‘‘sīghaṃ pūretvā sīghameva nikkhamantī’’ti ca vacanato. <hi rend="bold">Manussesū</hi>ti samānappamāṇesupi manussasarīresu. <hi rend="bold">Dīghaṃ assasantī</hi>ti dīghaṃ assāsappabandhaṃ pavattentīti attho. <hi rend="bold">Passasantī</hi>ti etthāpi eseva nayo. Sunakhasasādayo viya rassaṃ assasanti ca passasanti cāti yojanā. Idaṃ pana dīghaṃ, rassañca assasanaṃ, passasanañca tesaṃ sattānaṃ sarīrasabhāvoti daṭṭhabbaṃ. <hi rend="bold">Tesa</hi>nti sattānaṃ. <hi rend="bold">Te</hi>ti assāsapassāsā. <hi rend="bold">Ittaramaddhāna</hi>nti appakaṃ kālaṃ.</p>

<p rend="bodytext"><hi rend="bold">Navahākārehī</hi>ti bhāvanamanuyuñjantassa pubbenāparaṃ aladdhavisesassa kevalaṃ addhānavasena ādito <pb ed="V" n="1.0301" /> vuttā tayo ākārā, te ca kho ekacco assāsaṃ suṭṭhu sallakkheti, ekacco passāsaṃ, ekacco tadubhayanti imesaṃ tiṇṇaṃ puggalānaṃ vasena. Keci pana ‘‘assasatipi passasatipīti ekajjhaṃ vacanaṃ bhāvanāya nirantaraṃ pavattidassanattha’’nti vadanti. Chandavasena pubbe viya tayo, tathā pāmojjavasenāti imehi navahākārehi.</p>

<p rend="bodytext">Kāmaṃ cettha ekassa puggalassa tayo eva ākārā labbhanti, tantivasena pana sabbesaṃ pāḷiāruḷhattā, tesaṃ vasena parikammassa kātabbattā ca <hi rend="bold">‘‘tatrāyaṃ bhikkhu navahākārehī’’</hi>ti vuttaṃ. <hi rend="bold">Evaṃ pajānato</hi>ti evaṃ yathāvuttehi ākārehi assāsapassāse pajānato, tattha manasikāraṃ pavattentassa. <hi rend="bold">Ekenākārenā</hi>ti dīghaṃ assāsādīsu catūsu ākāresu ekena ākārena, navasu tīsu vā ekena. Tathā hi vakkhati –</p>

<p rend="gatha1">‘‘Dīgho rasso ca assāso, passāsopi ca tādiso;</p>

<p rend="gathalast">Cattāro vaṇṇā vattanti, nāsikagge va bhikkhuno’’ti.</p>

<p rend="bodytext">Ayaṃ <pb ed="M" n="1.0319" /> bhāvanā assāsapassāsakāyānupassanāti katvā vuttaṃ <hi rend="bold">‘‘kāyānupassanāsatipaṭṭhānabhāvanā sampajjatī’’</hi>ti.</p>

<p rend="bodytext">Idāni pāḷivaseneva te nava ākāre, bhāvanāvidhiñca dassetuṃ <hi rend="bold">‘‘yathāhā’’</hi>tiādi āraddhaṃ. Tattha <hi rend="bold">kathaṃ pajānātī</hi>ti pajānanavidhiṃ kathetukamyatāya pucchati. <hi rend="bold">Dīghaṃ assāsa</hi>nti vuttalakkhaṇaṃ dīghaṃ assāsaṃ. <hi rend="bold">Addhānasaṅkhāte</hi>ti ‘‘addhāna’’nti saṅkhaṃ gate dīghe kāle, dīghaṃ khaṇanti attho. Koṭṭhāsapariyāyo vā saṅkhāta-saddo ‘‘theyyasaṅkhāta’’ntiādīsu (pārā. 91) viya, tasmā addhānasaṅkhāteti addhānakoṭṭhāse, desabhāgeti attho. <hi rend="bold">Chando uppajjatī</hi>ti bhāvanāya pubbenāparaṃ visesaṃ āvahantiyā laddhassādattā tattha sātisayo kattukāmatālakkhaṇo kusalacchando uppajjati. <hi rend="bold">Chandavasenā</hi>ti tathāpavattachandassa vasena savisesaṃ bhāvanamanuyuñjantassa kammaṭṭhānaṃ vuddhiṃ phātiṃ gamentassa. <hi rend="bold">Tato sukhumatara</hi>nti yathāvuttachandappavattiyā purimato sukhumataraṃ. Bhāvanābalena hi paṭippassaddhadarathapariḷāhatāya kāyassa assāsapassāsā sukhumatarā hutvā pavattanti. <hi rend="bold">Pāmojjaṃ uppajjatī</hi>ti assāsapassāsānaṃ sukhumatarabhāvena ārammaṇassa santataratāya, kammaṭṭhānassa ca vīthipaṭipannatāya bhāvanācittasahagato pamodo khuddikādibhedā <pb ed="V" n="1.0302" /> taruṇapīti uppajjati. <hi rend="bold">Cittaṃ vivattatī</hi>ti anukkamena assāsapassāsānaṃ ativiya sukhumatarabhāvappattiyā anupaṭṭhahane vicetabbākārappattehi cittaṃ vinivattatīti keci. Bhāvanābalena pana sukhumatarabhāvappattesu assāsapassāsesu tattha paṭibhāganimitte uppanne pakatiassāsapassāsato cittaṃ nivattati. <hi rend="bold">Upekkhā saṇṭhātī</hi>ti tasmiṃ paṭibhāganimitte upacārappanābhede samādhimhi uppanne puna jhānanibbattanatthaṃ byāpārābhāvato ajjhupekkhanaṃ hotīti. Sā panāyaṃ upekkhā tatramajjhattupekkhāti veditabbā.</p>

<p rend="bodytext"><hi rend="bold">Imehi navahi ākārehī</hi>ti imehi yathāvuttehi navahi pakārehi pavattā. <hi rend="bold">Dīghaṃ assāsapassāsā kāyo</hi>ti dīghākārā assāsapassāsā cuṇṇavicuṇṇāpi samūhaṭṭhena kāyo. Assāsapassāse nissāya uppannanimittampettha assāsapassāsasamaññameva vuttaṃ. <hi rend="bold">Upaṭṭhānaṃ satī</hi>ti ārammaṇaṃ upagantvā tiṭṭhatīti sati upaṭṭhānaṃ nāma. <hi rend="bold">Anupassanā</hi><pb ed="M" n="1.0320" /><hi rend="bold">ñāṇa</hi>nti samathavasena nimittassa anupassanā, vipassanāvasena assāsapassāse, tannissayañca kāyaṃ ‘‘rūpa’’nti, cittaṃ taṃsampayuttadhamme ca ‘‘arūpa’’nti vavatthapetvā nāmarūpassa anupassanā ca ñāṇaṃ, tattha yathābhūtāvabodho. <hi rend="bold">Kāyo upaṭṭhāna</hi>nti so kāyo ārammaṇakaraṇavasena upagantvā sati ettha tiṭṭhatīti upaṭṭhānaṃ nāma. Ettha ca ‘‘kāyo upaṭṭhāna’’nti iminā itarakāyassāpi saṅgaho hoti yathāvuttasammasanacārassāpi idha icchitattā. <hi rend="bold">No satī</hi>ti so kāyo sati nāma na hoti. <hi rend="bold">Sati upaṭṭhānañceva sati ca</hi> saraṇaṭṭhena, upatiṭṭhanaṭṭhena ca. <hi rend="bold">Tāya satiyā</hi>ti yathāvuttāya satiyā. <hi rend="bold">Tena ñāṇenā</hi>ti yathāvutteneva ñāṇena. <hi rend="bold">Taṃ kāya</hi>nti taṃ assāsapassāsakāyañceva tannissayarūpakāyañca. <hi rend="bold">Anupassatī</hi>ti jhānasampayuttañāṇena ceva vipassanāñāṇena ca anu anu passati. <hi rend="bold">Tena vuccati kāye kāyānupassanāsatipaṭṭhānabhāvanā</hi>ti tena anupassanena yathāvutte kāye ayaṃ kāyānupassanāsatipaṭṭhānabhāvanāti vuccati.</p>

<p rend="bodytext">Idaṃ vuttaṃ hoti – yā ayaṃ yathāvutte assāsapassāsakāye, tassa nissayabhūte karajakāye ca kāyasseva anupassanā anudakabhūtāya marīciyā udakānupassanā viya na aniccādisabhāve kāye niccādibhāvānupassanā, atha kho yathārahaṃ aniccadukkhānattāsubhabhāvassevānupassanā. Atha vā kāye ‘‘aha’’nti vā ‘‘mama’’nti vā ‘‘itthī’’ti vā ‘‘puriso’’ti vā gahetabbassa kassaci abhāvato tādisaṃ ananupassitvā kāyamattasseva anupassanā <pb ed="V" n="1.0303" /><hi rend="bold">kāyānupassanā,</hi> tāya kāyānupassanāya sampayuttā satiyeva upaṭṭhānaṃ <hi rend="bold">satipaṭṭhānaṃ,</hi> tassa bhāvanā vaḍḍhanā <hi rend="bold">kāyānupassanāsatipaṭṭhānabhāvanā</hi>ti.</p>

<p rend="bodytext"><hi rend="bold">Esa nayo</hi>ti ‘‘navahi ākārehī’’tiādinā vuttavidhiṃ rassa-pade atidisati. <hi rend="bold">Etthā</hi>ti etasmiṃ yathādassite ‘‘kathaṃ dīghaṃ assasanto’’tiādinā (ma. ni. 3.148; saṃ. ni. 5.986; pārā. 165) āgate pāḷinaye. <hi rend="bold">Idhā</hi>ti imasmiṃ rassapadavasena āgate pāḷinaye.</p>

<p rend="bodytext"><hi rend="bold">Aya</hi>nti yogāvacaro. <hi rend="bold">Addhānavasenā</hi>ti dīghakālavasena. <hi rend="bold">Ittaravasenā</hi>ti parittakālavasena. <hi rend="bold">Imehi ākārehī</hi>ti imehi navahi ākārehi.</p>

<p rend="bodytext"><hi rend="bold">Tādiso</hi>ti <pb ed="M" n="1.0321" /> dīgho, rasso ca. <hi rend="bold">Cattāro vaṇṇā</hi>ti cattāro ākārā, te ca dīghādayo eva. <hi rend="bold">Nāsikagge va bhikkhuno</hi>ti gāthābandhasukhatthaṃ rassaṃ katvā vuttaṃ <hi rend="bold">‘‘nāsikagge vā’’</hi>ti, <hi rend="bold">vā</hi>-saddo aniyamattho, tena uttaroṭṭhaṃ saṅgaṇhāti.</p>

<p rend="bodytext" n="220"><hi rend="paranum">220</hi><hi rend="dot">.</hi><hi rend="bold">Sabbakāyapaṭisaṃvedī</hi>ti sabbassa kāyassa paṭi paṭi paccekaṃ sammadeva vedanasīlo jānanasīlo, tassa vā paṭi paṭi sammadeva vedo etassa atthi, taṃ vā paṭi paṭi sammadeva vedamānoti attho. Tattha tattha sabba-ggahaṇena assāsādikāyassa anavasesapariyādāne siddhepi anekakalāpasamudāyabhāvato tassa sabbesampi bhāgānaṃ saṃvedanadassanatthaṃ paṭi-saddaggahaṇaṃ. Tattha sakkaccakārībhāvadassanatthaṃ saṃ-saddaggahaṇanti imamatthaṃ dassento <hi rend="bold">‘‘sakalassā’’</hi>tiādimāha. Tattha yathā samānepi assāsapassāsesu yogino paṭipattividhāne paccekaṃ sakkaccaṃyeva paṭipajjitabbanti dassetuṃ visuṃ desanā katā, evaṃ tamevatthaṃ dīpetuṃ satipi atthassa samānatāya ‘‘sakalassā’’tiādinā padadvayassa visuṃ visuṃ atthavaṇṇanā katāti veditabbaṃ. <hi rend="bold">Pākaṭaṃ karonto</hi>ti vibhūtaṃ karonto, sabbaso vibhāventoti attho. Pākaṭīkaraṇaṃ vibhāvanaṃ tattha asammuyhanaṃ ñāṇeneva nesaṃ pavattanena hotīti dassento <hi rend="bold">‘‘evaṃ viditaṃ karonto’’</hi>tiādimāha. Tattha <hi rend="bold">tasmā</hi>ti yasmā ñāṇasampayuttacitteneva assāsapassāse pavatteti, na vippayuttacittena, tasmā evaṃbhūto sabbakāyapaṭisaṃvedī assasissāmi passasissāmīti sikkhatīti vuccati buddhādīhīti yojanā. <hi rend="bold">Cuṇṇavicuṇṇavisaṭe</hi>ti anekakalāpatāya cuṇṇavicuṇṇabhāvena <pb ed="V" n="1.0304" /> visaṭe. <hi rend="bold">Ādi pākaṭo hoti</hi> satiyā, ñāṇassa ca vasena tathā pubbābhisaṅkhārassa pavattattā. <hi rend="bold">Tādisena bhavitabba</hi>nti catutthapuggalasadisena bhavitabbaṃ, pageva satiṃ, ñāṇañca paccupaṭṭhapetvā tīsupi ṭhānesu ñāṇasampayuttameva cittaṃ pavattetabbanti adhippāyo.</p>

<p rend="bodytext"><hi rend="bold">Eva</hi>nti vuttappakārena sabbakāyapaṭisaṃvedanavaseneva. <hi rend="bold">Ghaṭatī</hi>ti ussahati. <hi rend="bold">Vāyamatī</hi>ti vāyāmaṃ karoti, manasikāraṃ pavattetīti attho. <hi rend="bold">Tathābhūtassā</hi>ti ānāpānassatiṃ bhāventassa. <hi rend="bold">Saṃvaro</hi>ti sati <pb ed="M" n="1.0322" />, vīriyampi vā. <hi rend="bold">Tāya satiyā</hi>ti yā ānāpāne ārabbha pavattā sati, tāya. <hi rend="bold">Tena manasikārenā</hi>ti yo so tattha satipubbaṅgamo bhāvanāmanasikāro, tena saddhinti adhippāyo. <hi rend="bold">Āsevatī</hi>ti ‘‘tisso sikkhāyo’’ti vutte adhikusaladhamme āsevati. Tadāsevanañhettha sikkhananti adhippetaṃ.</p>

<p rend="bodytext"><hi rend="bold">Purimanaye</hi>ti purimasmiṃ bhāvanānaye, paṭhamavatthudvayeti adhippāyo. Tatthāpi kāmaṃ ñāṇuppādanaṃ labbhateva assāsapassāsānaṃ yāthāvato dīgharassabhāvāvabodhasabbhāvato, tathāpi taṃ na dukkaraṃ yathāpavattānaṃ tesaṃ gahaṇamattabhāvatoti tattha vattamānakālappayogo kato. Idaṃ pana dukkaraṃ purisassa khuradhārāyaṃ gamanasadisaṃ, tasmā sātisayenettha pubbābhisaṅkhārena bhavitabbanti dīpetuṃ anāgatakālappayogo katoti imamatthaṃ dassetuṃ <hi rend="bold">‘‘tattha yasmā’’</hi>tiādi vuttaṃ. Tattha <hi rend="bold">ñāṇuppādanādīsū</hi>ti <hi rend="bold">ādi</hi>-saddena kāyasaṅkhārapassambhanapītipaṭisaṃvedanādiṃ saṅgaṇhāti. Keci panettha ‘‘saṃvarasamādānānaṃ saṅgaho’’ti vadanti.</p>

<p rend="bodytext"><hi rend="bold">Kāyasaṅkhāra</hi>nti assāsapassāsaṃ. So hi cittasamuṭṭhānopi samāno karajakāyappaṭibaddhavuttitāya tena saṅkharīyatīti kāyasaṅkhāroti vuccati. Yo pana ‘‘kāyasaṅkhāro vacīsaṅkhāro’’ti (ma. ni. 1.102) evamāgato kāyasaṅkhāro cetanālakkhaṇo satipi dvārantaruppattiyaṃ yebhuyyavuttiyā, tabbahulavuttiyā ca kāyadvārena lakkhito, so idha nādhippeto. <hi rend="bold">Passambhento</hi>tiādīsu pacchimaṃ pacchimaṃ padaṃ purimassa purimassa atthavacanaṃ, tasmā passambhanaṃ nāma vūpasamanaṃ, tañca tathāpayoge asati uppajjanārahassa oḷārikassa kāyasaṅkhārassa payogasampattiyā anuppādananti daṭṭhabbaṃ. <hi rend="bold">Tatrā</hi>ti ‘‘oḷārikaṃ kāyasaṅkhāraṃ passambhento’’ti ettha. <hi rend="bold">Apariggahitakāle</hi>ti kammaṭṭhānassa anāraddhakāle, tato eva kāyacittānampi apariggahitakāle. ‘‘Nisīdati <pb ed="V" n="1.0305" /> pallaṅkaṃ ābhujitvā ujuṃ kāyaṃ paṇidhāyā’’ti hi iminā kāyapariggaho, ‘‘parimukhaṃ satiṃ upaṭṭhapetvā’’ti iminā cittapariggaho vutto. Tenevāha <hi rend="bold">‘‘kāyopi cittampi pariggahitā hontī’’</hi>ti. <hi rend="bold">Kāyo</hi>ti karajakāyo. <hi rend="bold">Sadarathā</hi>ti sapariḷāhā, sā <pb ed="M" n="1.0323" /> ca nesaṃ sadarathatā garubhāvena viya oḷārikatāya avinābhāvinīti āha <hi rend="bold">‘‘oḷārikā’’</hi>ti. <hi rend="bold">Balavatarā</hi>ti sabalā thūlā. <hi rend="bold">Santā hontī</hi>ti cittaṃ tāvaṃ bahiddhā vikkhepābhāvena ekaggaṃ hutvā kammaṭṭhānaṃ pariggahetvā pavattamānaṃ santaṃ hoti vūpasantaṃ, tato eva taṃsamuṭṭhānā rūpadhammā lahumudukammaññabhāvappattā, tadanuguṇatāya sesaṃ tisantatirūpanti evaṃ citte, kāye ca vūpasante pavattamāne tannissitā assāsapassāsā santasabhāvā anukkamena sukhumatarasukhumatamā hutvā pavattanti. Tena vuttaṃ <hi rend="bold">‘‘yadā panassa kāyopī’’</hi>tiādi.</p>

<p rend="bodytext">Ābhujanaṃ <hi rend="bold">ābhogo,</hi> ‘‘passambhemī’’ti paṭhamāvajjanā. Sammā anu anu āharaṇaṃ <hi rend="bold">samannāhāro,</hi> tasmiṃyeva atthe aparāparaṃ pavattaāvajjanā. Tasseva atthassa manasi karaṇaṃ citte ṭhapanaṃ <hi rend="bold">manasikāro</hi>. Vīmaṃsā <hi rend="bold">paccavekkhaṇā</hi>.</p>

<p rend="bodytext"><hi rend="bold">Sāraddhe</hi>ti sadarathe sapariḷāhe. <hi rend="bold">Adhimatta</hi>nti balavaṃ oḷārikaṃ. Liṅgavipallāsena vuttaṃ. Kāyasaṅkhāroti hi adhippeto. ‘‘Adhimattaṃ hutvā pavattatī’’ti kiriyāvisesanaṃ vā etaṃ. <hi rend="bold">Sukhuma</hi>nti etthāpi eseva nayo. <hi rend="bold">Kāyamhī</hi>ti ettha ‘‘citte cā’’ti ānetvā sambandhitabbaṃ.</p>

<p rend="bodytext" n="221"><hi rend="paranum">221</hi><hi rend="dot">.</hi> Paṭhamajjhānato vuṭṭhāya kariyamānaṃ dutiyajjhānassa nānāvajjanaṃ parikammaṃ paṭhamajjhānaṃ viya dūrasamussāritapaṭipakkhanti katvā taṃsamuṭṭhāno kāyasaṅkhāro paṭhamajjhāne ca dutiyajjhānūpacāre ca oḷārikoti sadiso vutto. Esa nayo sesūpacāradvayepi. Atha vā dutiyajjhānādīnaṃ adhigamāya paṭipajjato dukkhāpaṭipadādivasena kilamato yogino kāyakilamathacittūpaghātādivasena, vitakkādisaṅkhobhena ca sapariphandatāya cittappavattiyā dutiyajjhānādiupacāresu kāyasaṅkhārassa oḷārikatā veditabbā. <hi rend="bold">Atisukhumo</hi>ti aññattha labbhamāno kāyasaṅkhāro catutthajjhāne atikkantasukhumo. Sukhumabhāvopissa tattha natthi, kuto oḷārikatā appavattanato. Tenāha <hi rend="bold">‘‘appavattimeva pāpuṇātī’’</hi>ti.</p>

<p rend="bodytext">Lābhissa <pb ed="M" n="1.0324" /> sato anupubbasamāpattisamāpajjanavelaṃ, ekāsaneneva vā sabbesaṃ jhānānaṃ paṭilābhaṃ <pb ed="V" n="1.0306" /> sandhāya <hi rend="bold">majjhimabhāṇakā</hi> heṭṭhimaheṭṭhimajjhānato uparūparijhānūpacārepi sukhumataraṃ icchanti. Tattha hi sopacārānaṃ jhānānaṃ uparūpari visesavantatā, santatā ca sambhaveyya, ekāvajjanūpacāraṃ vā sandhāya evaṃ vuttaṃ. Evañhi heṭṭhā vuttavādena imassa vādassa avirodho siddho bhinnavisayattā. <hi rend="bold">Sabbesaññevā</hi>ti ubhayesampi. Yasmā te sabbepi vuccamānena vidhinā passaddhimicchantiyeva. <hi rend="bold">‘‘Apariggahitakāle pavattakāyasaṅkhāro pariggahitakāle paṭippassambhatī’’</hi>ti idaṃ sadisasantānatāya vuttaṃ. Na hi te eva oḷārikā assāsādayo sukhumā honti. Passambhanākāro pana nesaṃ heṭṭhā vuttoyeva.</p>

<p rend="bodytext"><hi rend="bold">Mahābhūtapariggahe sukhumo</hi>ti catudhātumukhena vipassanābhinivesaṃ sandhāya vuttaṃ. <hi rend="bold">Sakalarūpapariggahe sukhumo</hi> bhāvanāya uparūpari paṇītabhāvato. Tenevāha <hi rend="bold">‘‘rūpārūpapariggahe sukhumo’’</hi>ti. <hi rend="bold">Lakkhaṇārammaṇikavipassanā</hi>ti kalāpasammasanamāha. Nibbidānupassanato paṭṭhāya <hi rend="bold">balavavipassanā</hi>. Tato oraṃ <hi rend="bold">dubbalavipassanā. Pubbe vuttanayenā</hi>ti ‘‘apariggahitakāle’’tiādinā samathanaye vuttena nayena ‘‘apariggahe pavatto kāyasaṅkhāro mahābhūtapariggahe paṭippassambhatī’’tiādinā vipassanānayepi paṭippassaddhi yojetabbāti vuttaṃ hoti.</p>

<p rend="bodytext"><hi rend="bold">Assā</hi>ti imassa ‘‘passambhayaṃ kāyasaṅkhāra’’nti padassa. <hi rend="bold">Codanāsodhanāhī</hi>ti anuyogaparihārehi. <hi rend="bold">Eva</hi>nti idāni vuccamānākārena.</p>

<p rend="bodytext"><hi rend="bold">Katha</hi>nti yaṃ idaṃ ‘‘passambhayaṃ…pe… sikkhatī’’ti (paṭi. ma. 1.171) vuttaṃ, taṃ kathaṃ kena pakārena kāyasaṅkhārassa passambhanaṃ, yogino ca sikkhanaṃ hotīti kathetukamyatāya pucchitvā kāyasaṅkhāre sarūpato, oḷārikasukhumato, vūpasamato, anuyogaparihārato ca dassetuṃ <hi rend="bold">‘‘katame kāyasaṅkhārā’’</hi>tiādi āraddhaṃ. Tattha <hi rend="bold">kāyikā</hi>ti rūpakāye bhavā. <hi rend="bold">Kāyapaṭibaddhā</hi>ti kāyasannissitā. Kāye sati honti, asati na honti, tato eva te akāyasamuṭṭhānāpi kāyena saṅkharīyantīti <hi rend="bold">kāyasaṅkhārā. Passambhento</hi>ti oḷārikoḷārikaṃ passambhento. Sesapadadvayaṃ tasseva vevacanaṃ. Oḷārikañhi kāyasaṅkhāraṃ avūpasantasabhāvaṃ sannisīdāpento <pb ed="M" n="1.0325" /><hi rend="bold">‘‘passambhento’’</hi>ti vuccati, anuppādanirodhaṃ pāpento <hi rend="bold">‘‘nirodhento’’</hi>ti, suṭṭhu santasabhāvaṃ nayanto <hi rend="bold">‘‘vūpasamento’’</hi>ti.</p>

<p rend="bodytext"><hi rend="bold">Yathārūpehī</hi>ti <pb ed="V" n="1.0307" /> yādisehi. <hi rend="bold">Kāyasaṅkhārehī</hi>ti oḷārikehi kāyasaṅkhārehi. <hi rend="bold">Ānamanā</hi>ti abhimukhabhāvena kāyassa namanā. <hi rend="bold">Vinamanā</hi>ti visuṃ visuṃ passato namanā. <hi rend="bold">Sannamanā</hi>ti sabbato, suṭṭhu vā namanā. <hi rend="bold">Paṇamanā</hi>ti pacchato namanā. <hi rend="bold">Iñjanā</hi>dīni ānamanādīnaṃ vevacanāni, adhimattāni vā abhimukhaṃ calanādīni ānamanādayo, mandāni iñjanādayo. <hi rend="bold">Passambhayaṃ kāyasaṅkhāra</hi>nti tathārūpaṃ ānamanādīnaṃ kāraṇabhūtaṃ oḷārikaṃ kāyasaṅkhāraṃ passambhento. Tasmiṃ hi passambhite ānamanādayopi passambhitā eva honti.</p>

<p rend="bodytext"><hi rend="bold">Santaṃ sukhuma</hi>nti yathārūpehi kāyasaṅkhārehi kāyassa aparipphandanahetūhi ānamanādayo na honti, tathārūpaṃ darathābhāvato santaṃ, anoḷārikatāya sukhumaṃ. <hi rend="bold">Passambhayaṃ kāyasaṅkhāra</hi>nti sāmaññato ekaṃ katvā vadati. Atha vā pubbe oḷārikoḷārikaṃ kāyasaṅkhāraṃ paṭippassambhento anukkamena kāyassa aparipphandanahetubhūte sukhumasukhumatare uppādetvā tepi paṭippassambhetvā paramasukhumatāya koṭippattaṃ yaṃ kāyasaṅkhāraṃ paṭippassambheti, taṃ sandhāya vuttaṃ <hi rend="bold">‘‘santaṃ sukhumaṃ passambhayaṃ kāyasaṅkhāra’’</hi>nti.</p>

<p rend="bodytext"><hi rend="bold">Itī</hi>tiādi codakavacanaṃ. Tattha <hi rend="bold">itī</hi>ti pakāratthe nipāto. <hi rend="bold">Kirā</hi>ti arucisūcane, evaṃ ceti attho. Ayañhettha adhippāyo – vuttappakārena yadi atisukhumampi kāyasaṅkhāraṃ passambhetīti. <hi rend="bold">Evaṃ sante</hi>ti evaṃ sati tayā vuttākāre labbhamāne. <hi rend="bold">Vātūpaladdhiyā</hi>ti vātassa upaladdhiyā. <hi rend="bold">Ca</hi>-saddo samuccayattho, assāsādivātārammaṇassa cittassa pabhāvanā uppādanā pavattanā na hoti, te ca tena passambhetabbāti adhippāyo. <hi rend="bold">Assāsapassāsānañca bhāvanā</hi>ti oḷārike assāsapassāse bhāvanāya paṭippassambhetvā sukhumānaṃ tesaṃ pabhāvanā ca na hoti, ubhayesaṃ tesaṃ tena paṭippassambhetabbato. <hi rend="bold">Ānāpānassatiyā</hi>ti ānāpānārammaṇāya satiyā ca pavattanaṃ na hoti, ānāpānānaṃ abhāvato. Tato eva taṃsampayuttassa <hi rend="bold">ānāpānassatisamādhissa ca pabhāvanā</hi> uppādanāpi na hoti. Na hi kadāci ārammaṇena vinā sārammaṇadhammā sambhavanti. <hi rend="bold">Na ca naṃ ta</hi>nti ettha <hi rend="bold">na</hi>nti nipātamattaṃ <pb ed="M" n="1.0326" />. Taṃ vuttavidhānaṃ samāpattiṃ paṇḍitā paññavanto na ceva samāpajjantipi tato na vuṭṭhahantipīti yojanā. Evaṃ codako sabbena sabbaṃ abhāvūpanayanaṃ passambhananti adhippāyena codeti.</p>

<p rend="bodytext">Puna <hi rend="bold">iti kirā</hi>tiādi yathāvuttāya codanāya vissajjanā. Tattha <hi rend="bold">kirā</hi>ti ‘‘yadī’’ti etassa <pb ed="V" n="1.0308" /> atthe nipāto. Iti kira sikkhati, mayā vuttākārena yadi sikkhatīti attho. <hi rend="bold">Evaṃ sante</hi>ti evaṃ passambhane sati. <hi rend="bold">Pabhāvanā hotī</hi>ti yadipi oḷārikā kāyasaṅkhārā paṭippassambhanti, sukhumā pana atthevāti anukkamena paramasukhumabhāvappattassa vasena nimittuppattiyā ānāpānassatiyā, ānāpānassatisamādhissa ca pabhāvanā ijjhatevāti adhippāyo.</p>

<p rend="bodytext"><hi rend="bold">Yathā kathaṃ viyā</hi>ti yathāvuttavidhānaṃ taṃ kathaṃ viya daṭṭhabbaṃ, atthi kiñci tadatthasampaṭipādane opammanti adhippāyo. Idāni opammaṃ dassetuṃ <hi rend="bold">‘‘seyyathāpī’’</hi>tiādi vuttaṃ. Tattha <hi rend="bold">seyyathāpī</hi>ti opammatthe nipāto. <hi rend="bold">Kaṃse</hi>ti kaṃsabhājane. <hi rend="bold">Nimitta</hi>nti nimittassa, tesaṃ saddānaṃ pavattākārassāti attho. Sāmiatthe hi idaṃ upayogavacanaṃ. <hi rend="bold">Suggahitattā</hi>ti suṭṭhu gahitattā. <hi rend="bold">Sumanasikatattā</hi>ti suṭṭhu citte ṭhapitattā. <hi rend="bold">Sūpadhāritattā</hi>ti sammadeva upadhāritattā sallakkhitattā. <hi rend="bold">Sukhumakā saddā</hi>ti anurave āha, ye appakā. Appattho hi ayaṃ ka-saddo. <hi rend="bold">Sukhumasaddanimittārammaṇatāpī</hi>ti sukhumo saddova nimittaṃ sukhumasaddanimittaṃ, tadārammaṇatāyapi. Kiṃ vuttaṃ hoti? Kāmaṃ tadāsukhumāpi saddā niruddhā, saddanimittassa pana suggahitattā sukhumatarasaddanimittārammaṇabhāvenāpi cittaṃ pavattati. Ādito paṭṭhāya hi tassa tassa niruddhassa saddassa nimittaṃ avikkhittena cittena upadhārentassa anukkamena pariyosāne atisukhumasaddanimittampi ārammaṇaṃ katvā cittaṃ pavattateva. <hi rend="bold">Cittaṃ na vikkhepaṃ gacchati</hi> tasmiṃ yathāupaṭṭhite nimitte samādhānasabbhāvato.</p>

<p rend="bodytext"><hi rend="bold">Evaṃ sante</hi>tiādi vuttassevatthassa nigamanavasena vuttaṃ. Tattha yassa suttapadassa saddhiṃ codanāsodhanāhi attho vutto, taṃ uddharitvā kāyānupassanāsatipaṭṭhānāni vibhāgato dassetuṃ <hi rend="bold">‘‘passambhaya’’</hi>ntiādi vuttaṃ. Taṃ sabbaṃ vuttanayattā uttānameva.</p>

<p rend="bodytext" n="222"><hi rend="paranum">222</hi><hi rend="dot">.</hi><hi rend="bold">Ādikammikassa</hi><pb ed="M" n="1.0327" /><hi rend="bold">kammaṭṭhānavasenā</hi>ti samathakammaṭṭhānaṃ sandhāya vuttaṃ. Vipassanaṃ kammaṭṭhānaṃ pana itaracatukkesupi labbhateva. <hi rend="bold">Etthā</hi>ti paṭhamacatukke. <hi rend="bold">Pañcasandhika</hi>nti pañcapabbaṃ, pañcabhāganti attho.</p>

<p rend="bodytext"><hi rend="bold">Kammaṭṭhānassa uggaṇhana</hi>nti kammaṭṭhānaganthassa uggaṇhanaṃ. Tadatthaparipucchā <hi rend="bold">kammaṭṭhānassa paripucchanā</hi><pb ed="V" n="1.0309" />. Atha vā ganthato, atthato ca kammaṭṭhānassa uggaṇhanaṃ <hi rend="bold">uggaho</hi>. Tattha saṃsayaparipucchanā <hi rend="bold">paripucchā. Kammaṭṭhānassa upaṭṭhāna</hi>nti nimittupaṭṭhānaṃ, evaṃ bhāvanamanuyuñjantassa ‘‘evamidha nimittaṃ upaṭṭhātī’’ti upadhāraṇaṃ, tathā <hi rend="bold">kammaṭṭhānappanā</hi> ‘‘evaṃ jhānamappetī’’ti. <hi rend="bold">Kammaṭṭhānassa lakkhaṇa</hi>nti gaṇanānubandhanāphusanānaṃ vasena bhāvanaṃ ussukkāpetvā ṭhapanāya sampatti, tato parampi vā sallakkhaṇādivasena matthakappattīti kammaṭṭhānasabhāvassa sallakkhaṇaṃ. Tenāha <hi rend="bold">‘‘kammaṭṭhānasabhāvūpadhāraṇanti vuttaṃ hotī’’</hi>ti.</p>

<p rend="bodytext"><hi rend="bold">Attanāpi na kilamati</hi> odhiso kammaṭṭhānassa uggaṇhanato. Tato eva <hi rend="bold">ācariyampi na viheseti</hi> dhammādhikaraṇampi bhāvanāya matthakaṃ pāpanato. <hi rend="bold">Tasmā</hi>ti taṃ nimittaṃ attano akilamanaācariyāvihesanahetu. <hi rend="bold">Thoka</hi>nti thokaṃ thokaṃ. Uggahetabbato <hi rend="bold">uggaho,</hi> sabbopi kammaṭṭhānavidhi, na pubbe vuttauggahamattaṃ. Ācariyato uggaho <hi rend="bold">ācariyuggaho,</hi> tato. <hi rend="bold">Ekapadampī</hi>ti ekakoṭṭhāsampi.</p>

<p rend="bodytext" n="223"><hi rend="paranum">223</hi><hi rend="dot">.</hi><hi rend="bold">Anuvahanā</hi>ti assāsapassāsānaṃ anugamanavasena satiyā nirantaraṃ anupavattanā. <hi rend="bold">Phusanā</hi>ti assāsapassāse gaṇentassa gaṇanaṃ paṭisaṃharitvā te satiyā anubandhantassa yathā appanā hoti, tathā cittaṃ ṭhapentassa ca nāsikaggādiṭṭhānassa nesaṃ phusanā. Yasmā pana gaṇanādivasena viya phusanāvasena visuṃ manasikāro natthi, phuṭṭhaphuṭṭhaṭṭhāneyeva gaṇanādi kātabbanti dassetuṃ idha phusanāgahaṇanti dīpento <hi rend="bold">‘‘phusanāti phuṭṭhaṭṭhāna’’</hi>nti āha. <hi rend="bold">Ṭhapanā</hi>ti samādhānaṃ. Taṃ hi sammadeva ārammaṇe cittassa ādhānaṃ ṭhapanaṃ hoti. Tathā hi samādhi ‘‘cittassa ṭhiti saṇṭhitī’’ti (dha. sa. 11.15) niddiṭṭho. Samādhippadhānā pana appanāti āha <hi rend="bold">‘‘ṭhapanāti appanā’’</hi>ti. Aniccatādīnaṃ sallakkhaṇato <hi rend="bold">sallakkhaṇā vipassanā</hi>. Pavattato, nimittato ca vinivaṭṭanato <hi rend="bold">vivaṭṭanā</hi> nāma <hi rend="bold">maggo</hi>. Sakalasaṃkilesapaṭippassaddhibhāvato <pb ed="M" n="1.0328" /> sabbaso suddhīti <hi rend="bold">pārisuddhi phalaṃ. Tesa</hi>nti vivaṭṭanāpārisuddhīnaṃ. <hi rend="bold">Paṭipassanā</hi>ti paṭi paṭi dassanaṃ pekkhanaṃ. Tenāha <hi rend="bold">‘‘paccavekkhaṇā’’</hi>ti.</p>

<p rend="bodytext"><hi rend="bold">Khaṇḍa</hi>nti ekaṃ tīṇi pañcāti evaṃ gaṇanāya khaṇḍanaṃ. <hi rend="bold">Okāse</hi>ti gaṇanavidhiṃ sandhāyāha. <hi rend="bold">Gaṇananissitova</hi> na kammaṭṭhānanissito. <hi rend="bold">‘‘Sikhāppattaṃ nu kho’’</hi>ti idaṃ cirataraṃ gaṇanāya manasi karontassa vasena vuttaṃ. So hi tathā laddhaṃ avikkhepamattaṃ nissāya evaṃ maññeyya <pb ed="V" n="1.0310" />. <hi rend="bold">‘‘Assāsapassāsesu yo upaṭṭhāti, taṃ gahetvā’’</hi>ti idaṃ assāsapassāsesu yassa ekova paṭhamaṃ upaṭṭhāti, taṃ sandhāya vuttaṃ, yassa pana ubhopi upaṭṭhahanti, tena ubhayampi gahetvā gaṇetabbaṃ. <hi rend="bold">‘‘Yo upaṭṭhātī’’</hi>ti iminā ca dvīsu nāsāpuṭavātesu yo pākaṭataro upaṭṭhāti, so gahetabboti ayampi attho dīpitoti daṭṭhabbaṃ. <hi rend="bold">Pavattamānaṃ pavattamāna</hi>nti āmeḍitavacanena nirantaraṃ assāsapassāsānaṃ upalakkhaṇaṃ dasseti. <hi rend="bold">Eva</hi>nti vuttappakārena upalakkhetvā vāti attho. <hi rend="bold">Pākaṭā honti</hi> gaṇanāvasena bahiddhā vikkhepābhāvato.</p>

<p rend="bodytext">Palighassa parivattanaṃ, taṃ yattha nikkhipanti, so <hi rend="bold">palighatthambho. Tiyāmaratti</hi>nti accantasaṃyoge upayogavacanaṃ. <hi rend="bold">Purimanayenā</hi>ti sīghagaṇanāya, gopālakagaṇanāyāti attho. <hi rend="bold">Eko dve tīṇi cattāri pañcā</hi>ti gaṇanāvidhidassanaṃ. Tasmā <hi rend="bold">aṭṭhā</hi>tiādīsupi ekato paṭṭhāyeva paccekaṃ aṭṭhādīni pāpetabbāni. <hi rend="bold">Sīghaṃ sīghaṃ gaṇetabbameva</hi>. Kasmāti tattha kāraṇaṃ, nidassanañca dasseti <hi rend="bold">‘‘gaṇanapaṭibaddhe hī’’</hi>tiādinā. Tattha arīyati tena nāvāti arittaṃ, pājanadaṇḍo. Arittena upatthambhanaṃ <hi rend="bold">arittupatthambhanaṃ,</hi> tassa vasena.</p>

<p rend="bodytext">Nippariyāyato nirantarappavatti nāma ṭhapanāyamevāti āha <hi rend="bold">‘‘nirantaraṃ pavattaṃ viyā’’</hi>ti. Anto pavisantaṃ vātaṃ manasi karonto anto cittaṃ paveseti nāma. Bahi cittanīharaṇepi eseva nayo. <hi rend="bold">Vātabbhāhata</hi>nti abbhantaragataṃ vātaṃ bahulaṃ manasi karontassa vātena taṃ ṭhānaṃ abbhāhataṃ viya, medena pūritaṃ viya ca hoti, tathā upaṭṭhāti. <hi rend="bold">Nīharato</hi> phuṭṭhokāsaṃ <pb ed="M" n="1.0329" /> muñcitvā, tathā pana nīharato vātassa gatisamannesanamukhena nānārammaṇesu cittaṃ vidhāvatīti āha <hi rend="bold">‘‘puthuttārammaṇe cittaṃ vikkhipatī’’</hi>ti.</p>

<p rend="bodytext"><hi rend="bold">Eta</hi>nti etaṃ assāsapassāsajātaṃ.</p>

<p rend="bodytext" n="224"><hi rend="paranum">224</hi><hi rend="dot">.</hi><hi rend="bold">Anugamana</hi>nti pavattapavattānaṃ assāsapassāsānaṃ ārammaṇakaraṇavasena satiyā anu anu pavattanaṃ anugacchanaṃ. Tenevāha <hi rend="bold">‘‘tañca kho na ādimajjhapariyosānānugamanavasenā’’</hi>ti. <hi rend="bold">Nābhi ādi</hi> tattha paṭhamaṃ uppajjanato. Paṭhamuppattivasena hi idha ādicintā, na uppattimattavasena. Tathā hi te nābhito paṭṭhāya yāva nāsikaggā sabbattha uppajjanteva. Yattha yattha ca uppajjanti, tattha tattheva bhijjanti dhammānaṃ gamanābhāvato. Yathāpaccayaṃ pana desantaruppattiyaṃ <pb ed="V" n="1.0311" /> gatisamaññā. <hi rend="bold">Hadayaṃ majjha</hi>nti hadayasamīpaṃ tassa uparibhāgo majjhaṃ. <hi rend="bold">Nāsikaggaṃ pariyosāna</hi>nti nāsikaṭṭhānaṃ tassa pariyosānaṃ assāsapassāsasamaññāya tadavadhibhāvato. Tathā hete ‘‘cittasamuṭṭhānā’’ti vuttā, na ca bahiddhā cittasamuṭṭhānānaṃ sambhavo atthi. Tenāha <hi rend="bold">‘‘abbhantaraṃ pavisanavātassa nāsikaggaṃ ādī’’</hi>ti. Pavisananikkhamanapariyāyo pana taṃsadisavasena vuttoti veditabbo. <hi rend="bold">Vikkhepagata</hi>nti vikkhepaṃ upagataṃ, vikkhittaṃ asamāhitanti attho. <hi rend="bold">Sāraddhāyā</hi>ti sadarathabhāvāya. <hi rend="bold">Iñjanāyā</hi>ti kammaṭṭhānamanasikārassa calanāya.</p>

<p rend="bodytext"><hi rend="bold">Vikkhepagatena cittenā</hi>ti hetumhi karaṇavacanaṃ, itthambhūtalakkhaṇe vā. <hi rend="bold">Sāraddhā</hi>ti sadarathā. <hi rend="bold">Iñjitā</hi>ti iñjanakā calanakā. Tathā <hi rend="bold">phanditā</hi>.</p>

<p rend="bodytext"><hi rend="bold">Ādimajjhapariyosānavasenā</hi>ti ādimajjhapariyosānānugamanavasena na manasi kātabbanti sambandho. ‘‘Anubandhanāya manasi karontena phusanāvasena ca ṭhapanāvasena ca manasi kātabba’’nti yenādhippāyena vuttaṃ, taṃ vivarituṃ <hi rend="bold">‘‘gaṇanānubandhanāvasena viyā’’</hi>tiādimāha. Tattha <hi rend="bold">visuṃ manasikāro natthī</hi>ti gaṇanāya, anubandhanāya ca vinā yathākkamaṃ kevalaṃ phusanāvasena, ṭhapanāvasena ca kammaṭṭhānamanasikāro natthi. Nanu phusanāya vinā ṭhapanāya viya, phusanāya vinā gaṇanāyapi manasikāro natthiyeva? Yadipi natthi, gaṇanā pana yathā kammaṭṭhānamanasikārassa mūlabhāvato padhānabhāvena <pb ed="M" n="1.0330" /> gahetabbā, evaṃ anubandhanā ṭhapanāya, tāya vinā ṭhapanāya asambhavato. Tasmā satipi phusanāya nānantarikabhāve gaṇanānubandhanā eva mūlabhāvato padhānabhāvena gahetvā itarāsaṃ tadabhāvaṃ dassento āha <hi rend="bold">‘‘gaṇanānubandhanāvasena viya hi phusanāṭhapanāvasena visuṃ manasikāro natthī’’</hi>ti. Yadi evaṃ tā kasmā uddese visuṃ gahitāti āha <hi rend="bold">‘‘phuṭṭhaphuṭṭhaṭṭhāneyevā’’</hi>tiādi. Tattha <hi rend="bold">‘‘phuṭṭhaphuṭṭhaṭṭhāneyeva gaṇento’’</hi>ti iminā gaṇanāya phusanā aṅganti dasseti. Tenāha <hi rend="bold">‘‘gaṇanāya ca phusanāya ca manasi karotī’’</hi>ti. <hi rend="bold">Tatthevā</hi>ti phuṭṭhaphuṭṭhaṭṭhāneyeva. <hi rend="bold">Te</hi>ti assāsapassāse. <hi rend="bold">Satiyā anubandhanto</hi>ti gaṇanāvīthiṃ anugantvā satiyā nibandhanto, phuṭṭhokāseyeva te nirantaraṃ upadhārentoti attho. <hi rend="bold">Appanāvasena cittaṃ ṭhapento</hi>ti yathā appanā hoti, evaṃ yathāupaṭṭhite nimitte cittaṃ ṭhapento samādahanto. <hi rend="bold">Anubandhanāya cā</hi>tiādīsu anubandhanāya ca phusanāya ca ṭhapanāya ca manasi karotīti vuccatīti yojanā. <hi rend="bold">Svāyamattho</hi>ti yvāyaṃ ‘‘phuṭṭhaphuṭṭhaṭṭhāneyeva gaṇento, tattheva gaṇanaṃ paṭisaṃharitvā <pb ed="V" n="1.0312" /> te satiyā anubandhanto’’ti ca vutto, so ayamattho. Yā accantāya na minoti na vinicchināti, sā mānassa samīpeti <hi rend="bold">upamā</hi> yathā ‘‘goṇo viya gavayo’’ti.</p>

<p rend="bodytext" n="225"><hi rend="paranum">225</hi><hi rend="dot">.</hi><hi rend="bold">Paṅguḷo</hi>ti pīṭhasappī. <hi rend="bold">Dolā</hi> pekholo. <hi rend="bold">Kīḷata</hi>nti kīḷantānaṃ. <hi rend="bold">Mātāputtāna</hi>nti attano bhariyāya, puttassa ca. <hi rend="bold">Ubho koṭiyo</hi>ti āgacchantassa purimakoṭiṃ, gacchantassa pacchimakoṭinti dvepi koṭiyo. <hi rend="bold">Majjha</hi>nti dolāphalakasseva majjhaṃ. Upanibandhanathambho viyāti <hi rend="bold">upanibandhanathambho,</hi> nāsikaggaṃ, mukhanimittaṃ vā, tassa <hi rend="bold">mūle</hi> samīpe <hi rend="bold">ṭhatvā</hi>. Kathaṃ ṭhatvā? Satiyā vasena. Satiñhi tattha sūpaṭṭhitaṃ karonto yogāvacaro tattha ṭhito nāma hoti, avayavadhammena samudāyassa apadisitabbato. <hi rend="bold">Nimitte</hi>ti nāsikaggādinimitte. <hi rend="bold">Satiyā nisīdanto</hi>ti sativasena nisīdanto. ‘‘Satiñhi tatthā’’tiādinā ṭhāne viya vattabbaṃ. <hi rend="bold">Tatthā</hi>ti phuṭṭhaphuṭṭhaṭṭhāne.</p>

<p rend="bodytext" n="226"><hi rend="paranum">226</hi><hi rend="dot">.</hi><hi rend="bold">Te</hi>ti <pb ed="M" n="1.0331" /> nagarassa antobahigatā manussā, tesaṃ saṅgahā ca hatthagatā.</p>

<p rend="bodytext" n="227"><hi rend="paranum">227</hi><hi rend="dot">.</hi><hi rend="bold">Ādito paṭṭhāyā</hi>ti upameyyatthadassanato paṭṭhāya. Gāthāyaṃ <hi rend="bold">nimitta</hi>nti upanibandhanānimittaṃ. <hi rend="bold">Anārammaṇamekacittassā</hi>ti ekassa cittassa na ārammaṇaṃ, ārammaṇaṃ na hontīti attho. <hi rend="bold">Ajānato ca tayo dhamme</hi>ti nimittaṃ assāso passāsoti ime tayo dhamme ārammaṇakaraṇavasena avindantassa. <hi rend="bold">Ca</hi>-saddo byatireke. <hi rend="bold">Bhāvanā</hi>ti ānāpānassatisamādhibhāvanā. <hi rend="bold">Nupalabbhatī</hi>ti na upalabbhati na sijjhatīti ayaṃ codanāgāthāya attho, dutiyā pana parihāragāthā suviññeyyāva.</p>

<p rend="bodytext"><hi rend="bold">Katha</hi>nti tāsaṃ atthaṃ vivarituṃ kathetukamyatāpucchā. <hi rend="bold">Ime tayo dhammā</hi>tiādīsu padayojanāya saddhiṃ ayamatthaniddeso – ime nimittādayo tayo dhammā ekacittassa kathaṃ ārammaṇaṃ na honti, tathāpi na cime na ca ime tayo dhammā aviditā honti, kathaṃ na ca honti aviditā? Tesañhi aviditatte cittañca kathaṃ vikkhepaṃ na gacchati, padhānañca bhāvanāya nipphādakaṃ vīriyañca kathaṃ paññāyati, nīvaraṇānaṃ vikkhambhakaṃ sammadeva samādhānāvahaṃ bhāvanānuyogasaṅkhātaṃ payogañca yogī kathaṃ sādheti, uparūpari lokiyalokuttarañca visesaṃ kathamadhigacchatīti.</p>

<p rend="bodytext">Idāni <pb ed="V" n="1.0313" /> tamatthaṃ kakacūpamāya sādhetuṃ <hi rend="bold">‘‘seyyathāpī’’</hi>tiādi vuttaṃ. Bhūmibhāgassa visamatāya cañcale rukkhe chedanakiriyā na sukarā siyā, tathā ca sati kakacadantagati dubbiññeyyāti āha <hi rend="bold">‘‘same bhūmibhāge’’</hi>ti. <hi rend="bold">Kakacenā</hi>ti khuddakena kharapattena. Tenāha <hi rend="bold">‘‘puriso’’</hi>ti. <hi rend="bold">Phuṭṭhakakacadantāna</hi>nti phuṭṭhaphuṭṭhakakacadantānaṃ vasena. Tena kakacadantehi phuṭṭhaphuṭṭhaṭṭhāneyeva purisassa satiyā upaṭṭhānaṃ dasseti. Tenāha <hi rend="bold">‘‘na āgate vā gate vā kakacadante manasi karotī’’</hi>ti. Kakacassa ākaḍḍhanakāle purisābhimukhaṃ pavattā āgatā. Pellanakāle tato vigatā ‘‘gatā’’ti vuttā. <hi rend="bold">Na ca āgatā vā gatā vā kakacadantā aviditā honti</hi> sabbattha satiyā upaṭṭhitattā chinditabbaṭṭhānaṃ aphusitvā gacchantānaṃ, āgacchantānañca kakacadantānaṃ abhāvato. <hi rend="bold">Padhāna</hi>nti rukkhassa chedanavīriyaṃ <pb ed="M" n="1.0332" />. <hi rend="bold">Payoga</hi>nti tasseva chedanakiriyaṃ. <hi rend="bold">Visesa</hi>nti anekabhāvāpādanaṃ, tena ca sādhetabbaṃ payojanavisesaṃ.</p>

<p rend="bodytext"><hi rend="bold">Yathā rukkho</hi>tiādi upamāsaṃsandanaṃ. Upanibandhati ārammaṇe cittaṃ etāyāti sati upanibandhanā nāma, tassā assāsapassāsānaṃ sallakkhaṇassa nimittanti <hi rend="bold">upanibandhanānimittaṃ,</hi> nāsikaggaṃ, mukhanimittaṃ vā. <hi rend="bold">Evamevā</hi>ti yathāpi so puriso kakacena rukkhaṃ chindanto āgatagate kakacadante amanasikarontopi phuṭṭhaphuṭṭhaṭṭhāneyeva satiyā upaṭṭhapanena āgatagate kakacadante jānāti, suttapadañca avirajjhanto atthakiccaṃ sādheti, evameva. <hi rend="bold">Nāsikagge mukhanimitte</hi>ti dīghanāsiko nāsikagge itaro mukhaṃ dasanaṃ nimīyati chādīyati etenāti mukhanimittanti laddhanāme uttaroṭṭhe.</p>

<p rend="bodytext"><hi rend="bold">Idaṃ padhāna</hi>nti yena vīriyārambhena āraddhavīriyassa yogino kāyopi cittampi kammaniyaṃ bhāvanākammakkhamaṃ bhāvanākammayoggaṃ hoti, idaṃ vīriyaṃ padhānanti phalena hetuṃ dasseti. <hi rend="bold">Upakkilesā pahīyantī</hi>ti cittassa upakkilesabhūtāni nīvaraṇāni vikkhambhanavasena pahīyanti. <hi rend="bold">Vitakkā vūpasamantī</hi>ti tato eva kāmavitakkādayo micchāvitakkā upasamaṃ gacchanti, nīvaraṇappahānena vā paṭhamajjhānādhigamaṃ dassetvā vitakkavūpasamāpadesena dutiyajjhānādīnamadhigamamāha. <hi rend="bold">Ayaṃ payogo</hi>ti ayaṃ jhānādhigamassa hetubhūto kammaṭṭhānānuyogo payogo. <hi rend="bold">Saṃyojanā pahīyantī</hi>ti dasapi saṃyojanāni maggapaṭipāṭiyā samucchedavasena pahīyanti. <hi rend="bold">Anusayā byantī hontī</hi>ti tathā sattapi anusayā anuppattidhammatāpādanena bhaṅgamattassapi anavasesato vigatantā honti. Ettha ca saṃyojanappahānaṃ nāma anusayanirodheneva hoti, pahīnesu ca <pb ed="V" n="1.0314" /> saṃyojanesu anusayānaṃ lesopi na bhavissatīti ca dassanatthaṃ <hi rend="bold">‘‘saṃyojanā pahīyanti anusayā byantī hontī’’</hi>ti vuttaṃ. <hi rend="bold">Ayaṃ viseso</hi>ti imaṃ samādhiṃ nissāya anukkamena labbhamāno ayaṃ saṃyojanappahānādiko imassa samādhissa visesoti attho.</p>

<p rend="bodytext"><hi rend="bold">Yassā</hi>ti yena. <hi rend="bold">Anupubba</hi>nti anukkamena. <hi rend="bold">Paricitā</hi>ti pariciṇṇā. Ayaṃ hettha saṅkhepattho – ānāpānassati yathā buddhena bhagavatā desitā <pb ed="M" n="1.0333" />, tatheva yena dīgharassapajānanādividhinā anupubbaṃ paricitā suṭṭhu bhāvitā, tato eva paripuṇṇā soḷasannaṃ vatthūnaṃ pāripūriyā sabbaso puṇṇā. So bhikkhu imaṃ attano khandhādilokaṃ paññobhāsena pabhāseti. Yathā kiṃ abbhā muttova candimā abbhupakkilesavimutto candimā tārakarājā viyāti.</p>

<p rend="bodytext"><hi rend="bold">Idhā</hi>ti kakacūpamāyaṃ. <hi rend="bold">Assā</hi>ti yogino. <hi rend="bold">Idhā</hi>ti vā imasmiṃ ṭhāne. <hi rend="bold">Assā</hi>ti upamābhūtassa kakacassa. Āgatagatavasena yathā tassa purisassa amanasikāro, evaṃ assāsapassāsānaṃ <hi rend="bold">āgatagatavasena amanasikāramattameva payojanaṃ</hi>.</p>

<p rend="bodytext" n="228"><hi rend="paranum">228</hi><hi rend="dot">.</hi><hi rend="bold">Nimitta</hi>nti paṭibhāganimittaṃ. <hi rend="bold">Avasesajhānaṅgapaṭimaṇḍitā</hi>ti appanāvitakkādiavasesajhānaṅgapaṭimaṇḍitāti vadanti, vicārādīti pana vattabbaṃ nippariyāyena vitakkassa appanābhāvato. So hi pāḷiyaṃ ‘‘appanā byappanā’’ti (dha. sa. 7) niddiṭṭho, taṃsampayogato vā yasmā jhānaṃ ‘‘appanā’’ti aṭṭhakathāvohāro, jhānaṅgesu ca samādhi padhānaṃ, tasmā taṃ ‘‘appanā’’ti dassento <hi rend="bold">‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’</hi>ti āha. <hi rend="bold">Kassaci pana gaṇanāvaseneva manasikārakālato pabhutī</hi>ti ettha <hi rend="bold">‘‘anukkamato…pe… laṅghanākārappattaṃ viya hotī’’</hi>ti ettako gantho parihīno.</p>

<p rend="bodytext"><hi rend="bold">Sāraddhakāyassa</hi> kassaci puggalassa. <hi rend="bold">Onamati</hi> paṭṭikādīnaṃ palambanena. <hi rend="bold">Vikūjatī</hi>ti saddaṃ karoti. Gattānisadakapparādīnaṃ sandhiṭṭhānesu <hi rend="bold">valiṃ gaṇhāti</hi> tattha tattha valitaṃ hoti. Kasmā? Yasmā sāraddhakāyo garuko hotīti kāyadarathavūpasamena saddhiṃ sijjhamāno oḷārikaassāsapassāsanirodho byatirekamukhena tassa sādhanaṃ viya vutto. <hi rend="bold">Oḷārikaassāsapassāsanirodhavasenā</hi>ti anvayavasena tadatthasādhanaṃ. Tattha <hi rend="bold">kāyadarathe vūpasante</hi>ti cittajarūpānaṃ lahumudukammaññabhāvena yo sesatisantatirūpānampi lahuādibhāvo, so idha kāyassa lahubhāvoti <pb ed="V" n="1.0315" /> adhippeto. Svāyaṃ yasmā cittassa lahuādibhāvena vinā natthi, tasmā vuttaṃ <hi rend="bold">‘‘kāyopi cittampi lahukaṃ hotī’’</hi>ti.</p>

<p rend="bodytext"><hi rend="bold">Oḷārike</hi><pb ed="M" n="1.0334" /><hi rend="bold">assāsapassāse niruddhe</hi>tiādi heṭṭhā vuttanayampi vicetabbākārappattassa kāyasaṅkhārassa vicayanavidhiṃ dassetuṃ ānītaṃ.</p>

<p rend="bodytext" n="229"><hi rend="paranum">229</hi><hi rend="dot">.</hi><hi rend="bold">Uparūpari vibhūtānī</hi>ti bhāvanābalena uddhaṃ uddhaṃ pākaṭāni honti. <hi rend="bold">Desato</hi>ti pakatiyā phusanadesato, pubbe attanā phusanavasena upadhāritaṭṭhānato.</p>

<p rend="bodytext"><hi rend="bold">‘‘Kattha natthī’’</hi>ti ṭhānavasena, <hi rend="bold">‘‘kassa natthī’’</hi>ti puggalavasena vīmaṃsiyamānamatthaṃ ekajjhaṃ katvā vibhāvetuṃ <hi rend="bold">‘‘antomātukucchiya’’</hi>ntiādi vuttaṃ. Tattha yathā udake nimuggassa puggalassa niruddhokāsatāya assāsapassāsā na pavattanti, evaṃ antomātukucchiyaṃ. Yathā matānaṃ samuṭṭhāpakacittābhāvato, evaṃ asaññībhūtānaṃ mucchāparetānaṃ, asaññīsu vā jātānaṃ, tathā nirodhasamāpannānaṃ. Catutthajjhānasamāpannānaṃ pana dhammatāvaseneva nesaṃ anuppajjanaṃ, tathā rūpārūpabhavasamaṅgīnaṃ. Keci pana ‘‘anupubbato sukhumabhāvappattiyā catutthajjhānasamāpannassa, rūpabhave rūpānaṃ bhavaṅgassa ca sukhumabhāvato rūpabhavasamaṅgīnaṃ natthī’’ti kāraṇaṃ vadanti. <hi rend="bold">Atthiyeva te assāsapassāsā</hi> pariyesatoti adhippāyo, yathāvuttasattaṭṭhānavinimuttassa assāsapassāsānaṃ anuppajjanaṭṭhānassa abhāvato. <hi rend="bold">Pakatiphuṭṭhavasenā</hi>ti pakatiyā phusanaṭṭhānavasena. <hi rend="bold">Nimittaṃ ṭhapetabba</hi>nti satiyā tattha tattha sukhappavattanatthaṃ thiratarasañjānanaṃ pavattetabbaṃ. Thirasaññāpadaṭṭhānā hi sati. <hi rend="bold">Imamevā</hi>ti imaṃ eva anupaṭṭhahantassa kāyasaṅkhārassa kaṇṭakuṭṭhāpananayena upaṭṭhāpanavidhimeva. <hi rend="bold">Atthavasa</hi>nti hetuṃ. <hi rend="bold">Attho</hi>ti hi phalaṃ, so yassa vasena pavattati, so atthavasoti. <hi rend="bold">Muṭṭhassatissā</hi>ti vinaṭṭhassatissa. <hi rend="bold">Asampajānassā</hi>ti sampajaññarahitassa, bhāventassa anukkamena anupaṭṭhahante assāsapassāse vīmaṃsitvā ‘‘ime te’’ti upadhāretuṃ, sammadeva pajānituñca samatthāhi satipaññāhi virahitassāti adhippāyo.</p>

<p rend="bodytext" n="230"><hi rend="paranum">230</hi><hi rend="dot">.</hi><hi rend="bold">Ito aññaṃ</hi> kammaṭṭhānaṃ. <hi rend="bold">Garuka</hi>nti bhāriyaṃ. Sā cassa garukatā bhāvanāya sudukkarabhāvenāti āha <hi rend="bold">‘‘garukabhāvana’’</hi>nti. Uparūpari <pb ed="M" n="1.0335" /> santasukhumabhāvappattito ‘‘balavatī suvisadā sūrā ca satipaññā ca icchitabbā’’ti vatvā sukhumassa nāma atthassa sādhanenāpi sukhumeneva <pb ed="V" n="1.0316" /> bhavitabbanti dassetuṃ <hi rend="bold">‘‘yathā hī’’</hi>tiādi vuttaṃ. Idāni anupaṭṭhahantānaṃ assāsapassāsānaṃ pariyesanupāyaṃ dassento <hi rend="bold">‘‘tāhi ca panā’’</hi>tiādimāha. Tattha <hi rend="bold">gocaramukhe</hi>ti gocarābhimukhe. <hi rend="bold">Anupada</hi>nti padānupadaṃ. <hi rend="bold">Caritvā</hi>ti gocaraṃ gahetvā. <hi rend="bold">Tasmiṃyeva ṭhāne</hi>ti upanibandhanānimittasaññitaṭṭhāne. <hi rend="bold">Yojetvā</hi>ti manasikārena yojetvā. <hi rend="bold">Satirasmiyā bandhitvā</hi>ti vā vuttamevatthamāha <hi rend="bold">‘‘tasmiṃyeva ṭhāne yojetvā’’</hi>ti. Na hi upameyye bandhanayojanaṭṭhānāni visuṃ labbhanti.</p>

<p rend="bodytext" n="231"><hi rend="paranum">231</hi><hi rend="dot">.</hi><hi rend="bold">Nimitta</hi>nti uggahanimittaṃ, paṭibhāganimittaṃ vā. Ubhayampi hi idha ekajjhaṃ vuttaṃ. Tathā hi tūlapicuādiupamattayaṃ uggahe yujjati, sesaṃ ubhayattha. <hi rend="bold">Ekacce</hi>ti eke ācariyā.</p>

<p rend="bodytext"><hi rend="bold">Tārakarūpaṃ viyā</hi>ti tārakāya pabhārūpaṃ viya. Maṇiguḷikādiupamā paṭibhāge vaṭṭanti. Kathaṃ panetaṃ ekaṃyeva kammaṭṭhānaṃ anekākārato upaṭṭhātīti āha <hi rend="bold">‘‘tañca paneta’’</hi>ntiādi. <hi rend="bold">Suttanta</hi>nti ekaṃ suttaṃ. Paguṇappavattibhāvena avicchedaṃ, mahāvisayatañca sandhāyāha <hi rend="bold">‘‘mahatī pabbateyyā nadī viyā’’</hi>ti. Atthabyañjanasampattiyā samantabhaddakaṃ suttaṃ sabbabhāgamanoharā sabbapāliphullā vanaghaṭā viyāti āha <hi rend="bold">‘‘ekā vanarāji viyā’’</hi>ti. Tenāha bhagavā – ‘‘vanappagumbe yatha phussitagge’’ti (khu. pā. 6.13; su. ni. 236). Nānānusandhikaṃ nānāpeyyālaṃ vividhanayanipuṇaṃ bahuvidhakammaṭṭhānamukhasuttantaṃ atthikehi sakkaccaṃ samupajīvitabbanti āha <hi rend="bold">‘‘sītacchāyo…pe… rukkho viyā’’</hi>ti. <hi rend="bold">Saññānānatāyā</hi>ti nimittupaṭṭhānato pubbeva pavattasaññānaṃ nānāvidhabhāvato.</p>

<p rend="bodytext"><hi rend="bold">Ime tayo dhammā</hi>ti assāso, passāso, nimittanti ime tayo dhammā. <hi rend="bold">Natthī</hi>ti kammaṭṭhānavasena manasikātabbabhāvena natthi na upalabbhanti. <hi rend="bold">Na ca upacāra</hi>nti upacārampi na pāpuṇāti, pageva appananti adhippāyo. <hi rend="bold">Yassa panā</hi>ti vijjamānapakkho vuttanayānusārena veditabbo.</p>

<p rend="bodytext">Idāni vuttasseva atthassa samatthanatthaṃ kakacūpamāyaṃ āgatā <hi rend="bold">‘‘nimitta’’</hi>ntiādikā gāthā paccānītā.</p>

<p rend="bodytext" n="232"><hi rend="paranum">232</hi><hi rend="dot">.</hi><hi rend="bold">Nimitte</hi>ti <pb ed="M" n="1.0336" /><pb ed="V" n="1.0317" /> yathāvutte paṭibhāganimitte. <hi rend="bold">Evaṃ hotī</hi>ti bhāvanamanuyuttassa eva hoti. Tasmā ‘‘punappunaṃ evaṃ manasi karohī’’ti vattabbo. <hi rend="bold">Vosānaṃ āpajjeyyā</hi>ti ‘‘nimittaṃ nāma dukkaraṃ uppādetuṃ, tayidaṃ laddhaṃ, handāhaṃ dāni yadā vā tadā vā visesaṃ nibbattessāmī’’ti saṅkocaṃ āpajjeyya. <hi rend="bold">Visīdeyyā</hi>ti ‘‘ettakaṃ kālaṃ bhāvanamanuyuttassa nimittampi na uppannaṃ, abhabbo maññe visesassā’’ti visādaṃ āpajjeyya.</p>

<p rend="bodytext">‘‘Imāya paṭipadāya jarāmaraṇato muccissāmīti paṭipannassa nimitta’’nti vutte kathaṃ saṅkocāpatti, bhiyyoso mattāya ussāhameva kareyyāti <hi rend="bold">‘‘nimittamidaṃ…pe… vattabbo’’</hi>ti <hi rend="bold">majjhimabhāṇakā</hi> āhu. <hi rend="bold">Eva</hi>nti vuttappakārena paṭibhāganimitteyeva bhāvanācittassa ṭhapanena. <hi rend="bold">Ito pabhutī</hi>ti ito paṭibhāganimittuppattito paṭṭhāya. Pubbe yaṃ vuttaṃ ‘‘anubandhanāya ca phusanāya ca ṭhapanāya ca manasi karotī’’ti (visuddhi. 1.224), tattha anubandhanaṃ, phusanañca vissajjetvā <hi rend="bold">ṭhapanāvasena bhāvanā hotī</hi>ti ṭhapanāvaseneva bhāvetabbanti attho.</p>

<p rend="bodytext"><hi rend="bold">Porāṇehi</hi> vuttovāyamatthoti <hi rend="bold">‘‘nimitte’’</hi>ti gāthamāha. Tattha <hi rend="bold">nimitte</hi>ti paṭibhāganimitte. <hi rend="bold">Ṭhapayaṃ citta</hi>nti bhāvanācittaṃ ṭhapento, ṭhapanāvasena manasi karontoti attho. <hi rend="bold">Nānākāra</hi>nti ‘‘cattāro vaṇṇā’’ti (visuddhi. 1.219; pārā. aṭṭha. 2.165; paṭi. ma. aṭṭha. 2.1.163) evaṃ vuttaṃ nānākāraṃ. Ākārasāmaññavasena hetaṃ ekavacanaṃ. <hi rend="bold">Vibhāvaya</hi>nti vibhāvento antaradhāpento. Nimittuppattito paṭṭhāya hi te ākārā amanasikaroto antarahitā viya honti. <hi rend="bold">Assāsapassāse</hi>ti assāsapassāse yo nānākāro, taṃ vibhāvayaṃ, assāsapassāsasambhūte vā nimitte. <hi rend="bold">Sakaṃ cittaṃ nibandhatī</hi>ti tāya eva ṭhapanāya attano cittaṃ upanibandhati, appetīti attho. Ye pana ‘‘vibhāvayanti vibhāvento viditaṃ pākaṭaṃ karonto’’ti atthaṃ vadanti, taṃ pubbabhāgavasena yujjeyya. Ayañhettha attho – dhitisampannattā <hi rend="bold">dhīro</hi> yogī assāsapassāse nānākāraṃ vibhāvento nānākārato te pajānanto vidite pākaṭe karonto, nānākāraṃ vā oḷārikoḷārike passambhento vūpasamento tattha yaṃ laddhaṃ nimittaṃ, tasmiṃ cittaṃ ṭhapento anukkamena sakaṃ cittaṃ nibandhati appetīti.</p>

<p rend="bodytext"><hi rend="bold">Vaṇṇato</hi>ti <pb ed="M" n="1.0337" /> picupiṇḍatārakarūpādīsu viya upaṭṭhitavaṇṇato. <hi rend="bold">Lakkhaṇato</hi>ti kharabhāvādisabhāvato, aniccādilakkhaṇato vā. Rakkhitabbaṃ taṃ nimittanti sambandho. Nimittassa <pb ed="V" n="1.0318" /> rakkhaṇaṃ nāma tattha paṭiladdhassa upacārajhānassa rakkhaṇeneva hotīti āha <hi rend="bold">‘‘punappunaṃ manasikāravasena vuddhiṃ viruḷhiṃ gamayitvā’’</hi>ti.</p>

<p rend="bodytext" n="233"><hi rend="paranum">233</hi><hi rend="dot">.</hi><hi rend="bold">Etthā</hi>ti etissaṃ kāyānupassanāyaṃ. <hi rend="bold">Pārisuddhiṃ pattukāmo</hi>ti adhigantukāmo, samāpajjitukāmo ca, tattha sallakkhaṇāvivaṭṭanāvasena adhigantukāmo, sallakkhaṇāvasena samāpajjitukāmoti yojetabbaṃ. <hi rend="bold">Nāmarūpaṃ vavatthapetvā vipassanaṃ paṭṭhapetī</hi>ti saṅkhepato vuttamatthaṃ vitthārato dassetuṃ <hi rend="bold">‘‘katha’’</hi>ntiādi vuttaṃ. Tattha <hi rend="bold">yathā hī</hi>tiādi kāyassa, cittassa ca assāsapassāsānaṃ samudayabhāvadassanaṃ. <hi rend="bold">Kammāragaggariyā</hi>ti kammārānaṃ ukkāyaṃ aggidhamanabhastā. <hi rend="bold">Dhamamānāyā</hi>ti dhamayantiyā, vātaṃ gāhāpentiyāti attho. <hi rend="bold">Tajja</hi>nti tadanurūpaṃ. <hi rend="bold">Evamevā</hi>ti ettha kammāragaggarī viya karajakāyo, vāyāmo viya cittaṃ daṭṭhabbaṃ. Kiñcāpi assāsapassāsā cittasamuṭṭhānā, karajakāyaṃ pana vinā tesaṃ appavattanato <hi rend="bold">‘‘kāyañca cittañca paṭicca assāsapassāsā’’</hi>ti vuttaṃ.</p>

<p rend="bodytext"><hi rend="bold">Tassā</hi>ti nāmarūpassa. <hi rend="bold">Paccayaṃ pariyesatī</hi>ti ‘‘avijjāsamudayā rūpasamudayo’’tiādinā (paṭi. ma. 1.50) avijjādikaṃ paccayaṃ vīmaṃsati pariggaṇhāti. <hi rend="bold">Kaṅkhaṃ vitaratī</hi>ti ‘‘ahosiṃ nu kho ahaṃ atītamaddhāna’’nti (ma. ni. 1.18; saṃ. ni. 2.20) ādinayappavattaṃ soḷasavatthukaṃ vicikicchaṃ atikkamati pajahati. ‘‘Yaṃ kiñci rūpaṃ atītānāgatapaccuppanna’’nti (ma. ni. 1.347; 361; 3.86; a. ni. 4.181) ādinayappavattaṃ <hi rend="bold">kalāpasammasanaṃ. Pubbabhāge</hi>ti paṭipadāñāṇadassanavisuddhipariyāpannāya udayabbayānupassanāya pubbabhāge <hi rend="bold">uppanne. Obhāsādayo</hi>ti obhāso ñāṇaṃ pīti passaddhi sukhaṃ adhimokkho paggaho upekkhā upaṭṭhānaṃ nikantīti ime obhāsādayo dasa. <hi rend="bold">Udayaṃ pahāyā</hi>ti udayabbayānupassanāya gahitaṃ saṅkhārānaṃ udayaṃ vissajjetvā tesaṃ bhaṅgasseva anupassanato bhaṅgānupassanaṃ ñāṇaṃ <hi rend="bold">patvā</hi> ādīnavānupassanāpubbaṅgamāya nibbidānupassanāya <hi rend="bold">nibbindanto</hi>. Muñcitukamyatāpaṭisaṅkhānupassanāsaṅkhārupekkhānulomañāṇānaṃ ciṇṇapariyante uppannagotrabhuñāṇānantaraṃ uppannena maggañāṇena sabbasaṅkhāresu <hi rend="bold">virajjanto vimuccanto</hi>. Maggakkhaṇe <pb ed="M" n="1.0338" /> hi ariyo virajjati vimuccatīti ca vuccati. Tenāha <hi rend="bold">‘‘yathākkamena cattāro ariyamagge pāpuṇitvā’’</hi>ti. Maggaphalanibbānapahīnāvasiṭṭhakilesasaṅkhātassa paccavekkhitabbassa pabhedena <hi rend="bold">ekūnavīsatibhedassa</hi><pb ed="V" n="1.0319" />. Arahato hi avasiṭṭhakilesābhāvena ekūnavīsatitā. <hi rend="bold">Assā</hi>ti ānāpānakammaṭṭhānikassa.</p>

<p rend="bodytext" n="234"><hi rend="paranum">234</hi><hi rend="dot">.</hi><hi rend="bold">Visuṃ kammaṭṭhānabhāvanānayo nāma natthi</hi> paṭhamacatukkavasena adhigatajhānassa vedanācittadhammānupassanāvasena desitattā. <hi rend="bold">Tesa</hi>nti tiṇṇaṃ catukkānaṃ.</p>

<p rend="bodytext"><hi rend="bold">Pītipaṭisaṃvedī</hi>ti pītiyā paṭi paṭi sammadeva vedanāsīlo, tassā vā paṭi paṭi sammadeva vedo etassa atthi, taṃ vā paṭi paṭi sammadeva vedayamāno. Tattha kāmaṃ saṃvedana-ggahaṇeneva pītiyā sakkaccaṃ viditabhāvo bodhito hoti, yehi pana pakārehi tassā saṃvedanaṃ icchitaṃ, taṃ dassetuṃ <hi rend="bold">paṭi</hi>-saddaggahaṇaṃ ‘‘paṭi paṭi saṃvedīti paṭisaṃvedī’’ti. Tenāha <hi rend="bold">‘‘dvīhākārehī’’</hi>tiādi.</p>

<p rend="bodytext">Tattha <hi rend="bold">kathaṃ ārammaṇato pīti paṭisaṃviditā hotī</hi>ti pucchāvacanaṃ. <hi rend="bold">Sappītike dve jhāne samāpajjatī</hi>ti pītisahagatāni dve paṭhamadutiyajhānāni paṭipāṭiyā samāpajjati. <hi rend="bold">Tassā</hi>ti tena. ‘‘Paṭisaṃviditā’’ti hi padaṃ apekkhitvā kattuatthe etaṃ sāmivacanaṃ. <hi rend="bold">Samāpattikkhaṇe</hi>ti samāpannakkhaṇe. <hi rend="bold">Jhānapaṭilābhenā</hi>ti jhānena samaṅgibhāvena. <hi rend="bold">Ārammaṇato</hi>ti ārammaṇamukhena, tadārammaṇajhānapariyāpannā pīti paṭisaṃviditā hoti <hi rend="bold">ārammaṇassa paṭisaṃviditattā</hi>. Kiṃ vuttaṃ hoti? Yathā nāma sappapariyesanaṃ carantena tassa āsaye paṭisaṃvidite sopi paṭisaṃvidito gahito eva hoti mantāgadabalena tassa gahaṇassa sukarattā, evaṃ pītiyā āsayabhūte ārammaṇe paṭisaṃvidite sā pīti paṭisaṃviditā eva hoti salakkhaṇato, sāmaññato ca tassā gahaṇassa sukarattāti.</p>

<p rend="bodytext">Kathaṃ asammohato pīti paṭisaṃviditā hotīti ānetvā sambandhitabbaṃ. <hi rend="bold">Vipassanākkhaṇe</hi>ti vipassanāpaññāya tikkhavisadappattāya visayato <pb ed="M" n="1.0339" /> dassanakkhaṇe. <hi rend="bold">Lakkhaṇapaṭivedhenā</hi>ti pītiyā salakkhaṇassa, sāmaññalakkhaṇassa ca paṭivijjhanena. Yaṃ hi yassa visesato, sāmaññato ca lakkhaṇaṃ, tasmiṃ vidite so yāthāvato vidito eva hoti. Tenāha <hi rend="bold">‘‘asammohato pīti paṭisaṃviditā hotī’’</hi>ti.</p>

<p rend="bodytext">Idāni <pb ed="V" n="1.0320" /> tamatthaṃ pāḷiyā eva vibhāvetuṃ <hi rend="bold">‘‘vuttañheta’’</hi>ntiādimāha. Tattha <hi rend="bold">dīghaṃ assāsavasenā</hi>tiādīsu yaṃ vattabbaṃ, taṃ heṭṭhā vuttameva. Tattha pana satokāritādassanavasena pāḷi āgatā, idha pītipaṭisaṃveditāvasena, pītipaṭisaṃveditā ca atthato vibhattā eva. Apica ayamettha saṅkhepattho – <hi rend="bold">dīghaṃ assāsavasenā</hi>ti dīghassa assāsassa ārammaṇabhūtassa vasena pajānato sā pīti paṭisaṃviditā hotīti sambandho. <hi rend="bold">Cittassa ekaggataṃ avikkhepaṃ pajānato</hi>ti jhānapariyāpannaṃ ‘‘avikkhepo’’ti laddhanāmaṃ cittassekaggataṃ taṃsampayuttāya paññāya pajānato. Yatheva hi ārammaṇamukhena pīti paṭisaṃviditā hoti, evaṃ taṃsampayuttadhammāpi ārammaṇamukhena paṭisaṃviditā eva hontīti. <hi rend="bold">Sati upaṭṭhitā hotī</hi>ti dīghaṃ assāsavasena jhānasampayuttā sati tassa ārammaṇe upaṭṭhitā ārammaṇamukhena jhānepi upaṭṭhitā nāma hoti. <hi rend="bold">Tāya satiyā</hi>ti evaṃ upaṭṭhitāya tāya satiyā yathāvuttena <hi rend="bold">tena ñāṇena</hi> suppaṭividitattā ārammaṇassa tassa vasena tadārammaṇā sā pīti <hi rend="bold">paṭisaṃviditā hoti. Dīghaṃ passāsavasenā</hi>tiādīsupi imināva nayena attho veditabbo.</p>

<p rend="bodytext">Evaṃ paṭhamacatukkavasena dassitaṃ pītipaṭisaṃvedanaṃ ārammaṇato, asammohato ca vibhāgaso dassetuṃ ‘‘āvajjato’’tiādi vuttaṃ. Tattha <hi rend="bold">āvajjato</hi>ti jhānaṃ āvajjantassa. <hi rend="bold">Sā pītī</hi>ti sā jhānapariyāpannā pīti. <hi rend="bold">Jānato</hi>ti samāpannakkhaṇe ārammaṇamukhena jānato. Tassa sā pīti paṭisaṃviditā hotīti sambandho. <hi rend="bold">Passato</hi>ti dassanabhūtena ñāṇena jhānato vuṭṭhāya passantassa. <hi rend="bold">Paccavekkhato</hi>ti jhānaṃ paccavekkhantassa. <hi rend="bold">Cittaṃ adhiṭṭhahato</hi>ti ‘‘ettakaṃ velaṃ jhānasamaṅgī bhavissāmī’’ti jhānacittaṃ adhiṭṭhahantassa. Evaṃ pañcannaṃ vasībhāvānaṃ vasena jhānassa pajānanamukhena ārammaṇato pītiyā paṭisaṃvedanā dassitā.</p>

<p rend="bodytext">Idāni <pb ed="M" n="1.0340" /> yehi dhammehi jhānaṃ, vipassanā ca sijjhanti; tesaṃ jhānapariyāpannānaṃ, vipassanāmaggapariyāpannānañca saddhādīnaṃ vasena pītipaṭisaṃvedanaṃ dassetuṃ <hi rend="bold">‘‘saddhāya adhimuccato’’</hi>tiādi vuttaṃ. Tattha <hi rend="bold">adhimuccato</hi>ti saddahantassa, samathavipassanāvasenāti adhippāyo. <hi rend="bold">Vīriyaṃ paggaṇhato</hi>tiādīsupi eseva nayo. <hi rend="bold">Abhiññeyya</hi>nti abhivisiṭṭhāya paññāya jānitabbaṃ. <hi rend="bold">Abhijānato</hi>ti vipassanāpaññāpubbaṅgamāya maggapaññāya jānato. <hi rend="bold">Pariññeyya</hi>nti dukkhasaccaṃ tīraṇapariññāya, maggapaññāya ca parijānato. <hi rend="bold">Pahātabba</hi>nti samudayasaccaṃ pahānapariññāya, maggapaññāya ca pajahato. <hi rend="bold">Bhāvayato sacchikaroto bhāvetabbaṃ</hi> maggasaccaṃ <pb ed="V" n="1.0321" />, <hi rend="bold">sacchikātabbaṃ</hi> nirodhasaccaṃ. Keci panettha pītiyā eva vasena abhiññeyyādīni uddharanti, taṃ ayuttaṃ jhānādisamudāyaṃ uddharitvā tato pītiyā niddhāraṇassa adhippetattā.</p>

<p rend="bodytext">Ettha ca ‘‘dīghaṃ assāsavasenā’’tiādinā paṭhamacatukkavasena ārammaṇato pītipaṭisaṃvedanaṃ vuttaṃ, tathā ‘‘āvajjato’’tiādīhi pañcahi padehi. ‘‘Abhiññeyyaṃ abhijānato’’tiādīhi pana asammohato. ‘‘Saddhāya adhimuccato’’tiādīhi ubhayathāpīti saṅkhepato samathavasena ārammaṇato, vipassanāvasena asammohato pītipaṭisaṃvedanaṃ vuttanti daṭṭhabbaṃ. Kasmā panettha vedanānupassanāyaṃ pītisīsena vedanā gahitā, na sarūpato evāti? Bhūmivibhāgādivasena vedanaṃ bhinditvā catudhā vedanānupassanaṃ dassetuṃ. Apica vedanākammaṭṭhānaṃ dassento bhagavā pītiyā oḷārikattā taṃsampayuttasukhaṃ sukhaggahaṇatthaṃ pītisīsena dasseti.</p>

<p rend="bodytext"><hi rend="bold">Eteneva nayena avasesapadānī</hi>ti ‘‘sukhapaṭisaṃvedī cittasaṅkhārapaṭisaṃvedī’’ti padāni pītipaṭisaṃvedipade āgatanayeneva atthato veditabbāni. Sakkā hi ‘‘dvīhākārehi sukhapaṭisaṃveditā hoti, cittasaṅkhārapaṭisaṃveditā hoti ārammaṇato’’tiādinā pītiṭṭhāne sukhādipadāni pakkhipitvā ‘‘sukhasahagatāni tīṇi jhānāni, cattāri vā jhānāni samāpajjatī’’tiādinā atthaṃ viññātuṃ. Tenāha <hi rend="bold">‘‘tiṇṇaṃ jhānānaṃ vasenā’’</hi>tiādi. <hi rend="bold">Vedanādayo</hi>ti <hi rend="bold">ādi</hi>-saddena saññā gahitā. Tenāha <hi rend="bold">‘‘dve khandhā’’</hi>ti. <hi rend="bold">Vipassanābhūmidassanattha</hi>nti pakiṇṇakasaṅkhārasammasanavasena vipassanāya bhūmidassanatthaṃ <hi rend="bold">‘‘sukhanti dve sukhānī’’</hi>tiādi vuttaṃ <pb ed="M" n="1.0341" /> samathe kāyikasukhābhāvato. <hi rend="bold">So</hi>ti so passambhanapariyāyena vutto nirodho. ‘‘Imassa hi bhikkhuno pubbe apariggahitakāle’’tiādinā (visuddhi. 1.220) vitthārato kāyasaṅkhāre vutto, tasmā vuttanayeneva veditabbo. Tattha kāyasaṅkhāravasena āgato, idha cittasaṅkhāravasenāti ayameva viseso.</p>

<p rend="bodytext">Evaṃ cittasaṅkhārassa passambhanaṃ atidesena dassetvā yadaññaṃ imasmiṃ catukke vattabbaṃ, taṃ dassetuṃ <hi rend="bold">‘‘apicā’’</hi>tiādi vuttaṃ. Tattha <hi rend="bold">pītipade</hi>ti ‘‘pītipaṭisaṃvedī’’tiādinā desitakoṭṭhāse. <hi rend="bold">Pītisīsena vedanā vuttā</hi>ti pītiapadesena taṃsampayuttā vedanā vuttā, na pītīti adhippāyo. Tattha kāraṇaṃ heṭṭhā vuttameva. <hi rend="bold">Dvīsu cittasaṅkhārapadesū</hi>ti ‘‘cittasaṅkhārapaṭisaṃvedī passambhayaṃ cittasaṅkhāra’’nti cittasaṅkhārapaṭisaṃyuttesu dvīsu padesu. ‘‘Viññāṇapaccayā <pb ed="V" n="1.0322" /> nāmarūpa’’nti (mahāva. 1; ma. ni. 3.126; udā. 1) vacanato cittena paṭibaddhāti <hi rend="bold">cittapaṭibaddhā</hi>. Tato eva kāmaṃ cittena saṅkharīyantīti <hi rend="bold">cittasaṅkhārā,</hi> saññāvedanādayo, idha pana upalakkhaṇamattaṃ saññā vedanāva adhippetāti āha <hi rend="bold">‘‘saññāsampayuttā vedanā’’</hi>ti.</p>

<p rend="bodytext" n="235"><hi rend="paranum">235</hi><hi rend="dot">.</hi> Cittapaṭisaṃvedīti ettha dvīhākārehi cittapaṭisaṃveditā hoti ārammaṇato, asammohato ca. Kathaṃ ārammaṇato? Cattāri jhānāni samāpajjati, tassa samāpattikkhaṇe jhānapaṭilābhenātiādinā vuttanayānusārena sabbaṃ suviññeyyanti āha <hi rend="bold">‘‘catunnaṃ jhānānaṃ vasena cittapaṭisaṃveditā veditabbā’’</hi>ti. <hi rend="bold">Cittaṃ modento</hi>ti jhānasampayuttaṃ cittaṃ sampayuttāya pītiyā modayamāno, taṃ vā pītiṃ ārammaṇaṃ katvā pavattaṃ vipassanācittaṃ tāya eva ārammaṇabhūtāya pītiyā modayamāno. <hi rend="bold">Pamodento</hi>tiādīni padāni tasseva vevacanāni pītipariyāyabhāvato.</p>

<p rend="bodytext"><hi rend="bold">Sampayuttāya pītiyā cittaṃ āmodetī</hi>ti jhānacittasampayuttāya pītisambojjhaṅgabhūtāya odagyalakkhaṇāya jhānapītiyā tameva jhānacittaṃ sahajātādipaccayavasena ceva jhānapaccayavasena ca paribrūhento haṭṭhapahaṭṭhākāraṃ pāpento āmodeti pamodeti ca. <hi rend="bold">Ārammaṇaṃ katvā</hi>ti <pb ed="M" n="1.0342" /> uḷāraṃ jhānasampayuttaṃ pītiṃ ārammaṇaṃ katvā pavattamānaṃ vipassanā<hi rend="bold">cittaṃ</hi> tāya eva ārammaṇabhūtāya pītiyā yogāvacaro haṭṭhapahaṭṭhākāraṃ pāpento ‘‘āmodeti pamodetī’’ti vuccati.</p>

<p rend="bodytext"><hi rend="bold">Samaṃ ṭhapento</hi>ti yathā īsakampi līnapakkhaṃ, uddhaccapakkhañca anupagamma anonataṃ anunnataṃ yathā indriyānaṃ samattapaṭipattiyā avisamaṃ, samādhissa vā ukkaṃsagamanena āneñjappattiyā sammadeva ṭhitaṃ hoti, evaṃ appanāvasena ṭhapento. <hi rend="bold">Lakkhaṇapaṭivedhenā</hi>ti aniccādikassa lakkhaṇassa paṭi paṭi vijjhanena khaṇe khaṇe avabodhena. <hi rend="bold">Khaṇikacittekaggatā</hi>ti khaṇamattaṭṭhitiko samādhi. Sopi hi ārammaṇe nirantaraṃ ekākārena pavattamāno paṭipakkhena anabhibhūto appito viya cittaṃ niccalaṃ ṭhapeti. Tena vuttaṃ <hi rend="bold">‘‘evaṃ uppannāyā’’</hi>tiādi.</p>

<p rend="bodytext"><hi rend="bold">Mocento</hi>ti vikkhambhanavimuttivasena vivecento visuṃ karonto, nīvaraṇāni pajahantoti attho. <hi rend="bold">Vipassanākkhaṇe</hi>ti bhaṅgānupassanākkhaṇe. Bhaṅgo hi nāma aniccatāya paramā koṭi, tasmā <pb ed="V" n="1.0323" /> tāya bhaṅgānupassako yogāvacaro cittamukhena sabbasaṅkhāragataṃ aniccato passati, no niccato. Aniccassa dukkhattā, dukkhassa ca anattakattā tadeva dukkhato anupassati, no sukhato. Anattato anupassati, no attato. Yasmā pana yaṃ aniccaṃ dukkhaṃ anattā, na taṃ abhinanditabbaṃ. Yañca na abhinanditabbaṃ, na taṃ rañjitabbaṃ. Tasmā bhaṅgadassanānusārena ‘‘aniccaṃ dukkhaṃ anattā’’ti saṅkhāragate diṭṭhe tasmiṃ nibbindati, no nandati. Virajjati, no rajjati. So evaṃ nibbindanto virajjanto lokiyeneva tāva ñāṇena rāgaṃ nirodheti, no samudeti, nāssa samudayaṃ karotīti attho. Atha vā so evaṃ viratto yathā diṭṭhaṃ saṅkhāragataṃ, tathā adiṭṭhaṃ attano ñāṇena nirodheti, no samudeti. Nirodhamevassa manasikaroti, no samudayanti attho. So evaṃ paṭipanno paṭinissajjati, no ādiyati. Kiṃ vuttaṃ hoti? Ayañhi aniccādianupassanā saddhiṃ khandhābhisaṅkhārehi kilesānaṃ pariccajanato, saṅkhatadosadassanena tabbiparīte nibbāne tanninnatāya pakkhandanato pariccāgapaṭinissaggo pakkhandanapaṭinissaggo cāti vuccati. Tasmā tāya samannāgato yogāvacaro vuttanayena kilese ca pariccajati, nibbāne ca pakkhandati. Tena vuttaṃ <hi rend="bold">‘‘so vipassanākkhaṇe aniccānupassanāya niccasaññāto cittaṃ mocento vimocento</hi><pb ed="M" n="1.0343" /><hi rend="bold">…pe…</hi> paṭinissaggānupassanāya ādānato <hi rend="bold">cittaṃ mocento vimocento assasati ceva passasati cā’’</hi>ti.</p>

<p rend="bodytext">Tattha aniccassa, aniccanti vā anupassanā <hi rend="bold">aniccānupassanā</hi>. Tebhūmakadhammānaṃ aniccataṃ gahetvā pavattāya vipassanāya etaṃ nāmaṃ. <hi rend="bold">Niccasaññāto</hi>ti saṅkhatadhamme ‘‘niccā sassatā’’ti pavattāya micchāsaññāya. Saññāsīsena cittadiṭṭhīnampi gahaṇaṃ daṭṭhabbaṃ. Esa nayo sukhasaññādīsupi. <hi rend="bold">Nibbidānupassanāyā</hi>ti saṅkhāresu nibbindanākārena pavattāya anupassanāya. <hi rend="bold">Nandito</hi>ti sappītikataṇhāto. <hi rend="bold">Virāgānupassanāyā</hi>ti tathā virajjanākārena pavattāya anupassanāya. Tena vuttaṃ <hi rend="bold">‘‘rāgato mocento’’</hi>ti. <hi rend="bold">Nirodhānupassanāyā</hi>ti saṅkhārānaṃ nirodhassa anupassanāya. Yathā saṅkhārā nirujjhantiyeva, āyatiṃ punabbhavavasena na uppajjanti, evaṃ vā anupassanā nirodhānupassanā. Muñcitukamyatā hi ayaṃ balappattā. Tenāha <hi rend="bold">‘‘samudayato mocento’’</hi>ti. Paṭinissajjanākārena pavattā anupassanā <hi rend="bold">paṭinissaggānupassanā. Ādānato</hi>ti niccādivasena gahaṇato, paṭisandhiggahaṇato vāti evamettha attho daṭṭhabbo.</p>

<p rend="bodytext" n="236"><hi rend="paranum">236</hi><hi rend="dot">.</hi> Aniccanti <pb ed="V" n="1.0324" /> anupassī, aniccassa vā anupassanasīlo <hi rend="bold">aniccānupassī</hi>ti ettha kiṃ panetaṃ aniccaṃ, kathaṃ vā aniccaṃ, kā vā aniccānupassanā, kassa vā aniccānupassanāti catukkaṃ vibhāvetabbanti taṃ dassento <hi rend="bold">‘‘aniccaṃ veditabba’’</hi>ntiādimāha.</p>

<p rend="bodytext">Tattha niccaṃ nāma dhuvaṃ sassataṃ yathā taṃ nibbānaṃ, na niccanti <hi rend="bold">aniccaṃ,</hi> udayabbayavantaṃ, atthato saṅkhatā dhammāti āha <hi rend="bold">‘‘aniccanti pañcakkhandhā. Kasmā? Uppādavayaññathattabhāvā’’</hi>ti, uppādavayaññathattasabbhāvāti attho. Tattha saṅkhatadhammānaṃ hetupaccayehi uppajjanaṃ ahutvā sambhavo attalābho <hi rend="bold">uppādo</hi>. Uppannānaṃ tesaṃ khaṇanirodho vināso <hi rend="bold">vayo</hi>. Jarāya aññathābhāvo <hi rend="bold">aññathattaṃ</hi>. Yathā hi uppādāvatthāya bhinnāya bhaṅgāvatthāyaṃ vatthubhedo natthi, evaṃ ṭhitisaṅkhātāya bhaṅgābhimukhāvatthāyampi vatthubhedo natthi, yattha jarāvohāro. Tasmā ekassāpi dhammassa jarā yujjati, yā khaṇikajarāti vuccati. Ekaṃsena ca uppādabhaṅgāvatthāsu vatthuno abhedo icchitabbo, aññathā ‘‘añño uppajjati, añño bhijjatī’’ti āpajjeyya <pb ed="M" n="1.0344" />. Tayimaṃ khaṇikajaraṃ sandhāyāha <hi rend="bold">‘‘aññathatta’’</hi>nti. Yaṃ panettha vattabbaṃ, taṃ parato kathayissāma.</p>

<p rend="bodytext">Yassa lakkhaṇattayassa bhāvā khandhesu aniccasamaññā, tasmiṃ lakkhaṇattaye aniccatāsamaññāti ‘‘aniccatāti tesaṃyeva uppādavayaññathatta’’nti vatvā visesato dhammānaṃ khaṇikanirodhe aniccatāvohāroti dassento <hi rend="bold">‘‘hutvā abhāvo vā’’</hi>tiādimāha. Tattha uppādapubbakattā abhāvassa hutvāgahaṇaṃ. Tena pākabhāvapubbakattaṃ vināsabhāvassa dasseti. <hi rend="bold">Tenevākārenā</hi>ti nibbattanākāreneva. <hi rend="bold">Khaṇabhaṅgenā</hi>ti khaṇikanirodhena. <hi rend="bold">Tassā aniccatāyā</hi>ti khaṇikabhaṅgasaṅkhātāya aniccatāya. <hi rend="bold">Tāya anupassanāyā</hi>ti yathāvuttāya aniccānupassanāya. <hi rend="bold">Samannāgato</hi>ti samaṅgibhūto yogāvacaro.</p>

<p rend="bodytext"><hi rend="bold">Khayo</hi> saṅkhārānaṃ vināso, virajjanaṃ tesaṃyeva vilujjanaṃ <hi rend="bold">virāgo,</hi> khayo eva virāgo <hi rend="bold">khayavirāgo,</hi> khaṇikanirodho. Accantamettha etasmiṃ adhigate saṅkhārā virajjanti nirujjhantīti <hi rend="bold">accantavirāgo,</hi> nibbānaṃ. Tenāha <hi rend="bold">‘‘khayavirāgo saṅkhārānaṃ khaṇabhaṅgo, accantavirāgo nibbāna’’</hi>nti. <hi rend="bold">Tadubhayavasena pavattā</hi>ti khayavirāgānupassanāvasena vipassanāya, accantavirāgānupassanāvasena maggassa pavatti yojetabbā. Ārammaṇato vā vipassanāya khayavirāgānupassanāvasena <pb ed="V" n="1.0325" /> pavatti, tanninnabhāvato accantavirāgānupassanāvasena, maggassa pana asammohato khayavirāgānupassanāvasena, ārammaṇato accantavirāgānupassanāvasena pavatti veditabbā. <hi rend="bold">‘‘Eseva nayo’’</hi>ti iminā yasmā virāgānupassī-pade vuttanayānusārena ‘‘dve nirodhā khayanirodho ca accantanirodho cā’’ti evamādiatthavaṇṇanaṃ atidisati, tasmā virāgaṭṭhāne nirodhapadaṃ pakkhipitvā ‘‘khayo saṅkhārānaṃ vināso’’tiādinā idha vuttanayena tassa atthavaṇṇanā veditabbā.</p>

<p rend="bodytext">Paṭinissajjanaṃ pahātabbassa tadaṅgavasena vā samucchedavasena vā pariccajanaṃ <hi rend="bold">pariccāgapaṭinissaggo</hi>. Tathā sabbūpadhīnaṃ paṭinissaggabhūte visaṅkhāre attano nissajjanaṃ, tanninnatāya vā tadārammaṇatāya vā tattha pakkhandanaṃ <hi rend="bold">pakkhandanapaṭinissaggo</hi>.</p>

<p rend="bodytext"><hi rend="bold">Tadaṅgavasenā</hi>ti <pb ed="M" n="1.0345" /> ettha aniccānupassanā tāva tadaṅgappahānavasena niccasaññaṃ pariccajati, pariccajantī ca tathā appavattiyaṃ ye ‘‘nicca’’nti gahaṇavasena kilesā, tammūlakā abhisaṅkhārā, tadubhayamūlakā ca vipākakkhandhā anāgate uppajjeyyuṃ, te sabbepi appavattikaraṇavasena pariccajati, tathā dukkhasaññādayo. Tenāha <hi rend="bold">‘‘vipassanā hi tadaṅgavasena saddhiṃ khandhābhisaṅkhārehi kilese pariccajatī’’</hi>ti.</p>

<p rend="bodytext"><hi rend="bold">Saṅkhatadosadassanenā</hi>ti saṅkhate tebhūmake saṅkhāragate aniccatādidosadassanena. Niccādibhāvena <hi rend="bold">tabbiparīte. Tanninnatāyā</hi>ti tadadhimuttatāya. <hi rend="bold">Pakkhandatī</hi>ti anupavisati anupavisantaṃ viya hoti. <hi rend="bold">Saddhiṃ khandhābhisaṅkhārehi kilese pariccajatī</hi>ti maggena kilesesu pariccattesu avipākadhammatāpādanena abhisaṅkhārā, tammūlakā ca khandhā anuppattirahabhāvena pariccattā nāma hontīti sabbepi te maggo pariccajatīti vuttaṃ. <hi rend="bold">Ubhaya</hi>nti vipassanāñāṇaṃ, maggañāṇañca. Maggañāṇampi hi gotrabhuñāṇassa anu pacchā nibbānadassanato <hi rend="bold">‘‘anupassanā’’</hi>ti vuccati.</p>

<p rend="bodytext"><hi rend="bold">Soḷasavatthuvasena cā</hi>ti soḷasannaṃ vatthūnaṃ vasenāpi vuccamānasantabhāvādivasenāpīti samuccayattho <hi rend="bold">ca</hi>-saddo. ‘‘Ānāpānassati bhāvitā’’ti padaṃ ānetvā sambandhitabbaṃ.</p>

<p rend="bodytext" n="237"><hi rend="paranum">237</hi><hi rend="dot">.</hi><hi rend="bold">Assā</hi>ti ānāpānassatisamādhissa. Kāmavitakkādivitakkupacchedasamatthatāyapi mahānisaṃsatā <pb ed="V" n="1.0326" /> veditabbāti sambandho. <hi rend="bold">Aya</hi>nti ānāpānassatisamādhi. Uccāvacesu ārammaṇesu pavattiyeva <hi rend="bold">ito cito ca cittassa vidhāvanaṃ</hi>.</p>

<p rend="bodytext"><hi rend="bold">Vijjā</hi> nāma maggo. <hi rend="bold">Vimutti</hi> phalaṃ. <hi rend="bold">Mūlabhāvo</hi> vipassanāya pādakabhāvo. <hi rend="bold">Cattāro satipaṭṭhāne paripūreti</hi> kāyānupassanādīnaṃ catunnaṃ anupassanānaṃ vasena tassā bhāvanāya pavattanato. <hi rend="bold">Satta bojjhaṅge paripūrenti</hi> bojjhaṅgabhāvanāya vinā satipaṭṭhānabhāvanāpāripūriyā abhāvato. <hi rend="bold">Vijjāvimuttiṃ paripūrenti</hi> bojjhaṅgabhāvanāya tāsaṃ sikhāppattibhāvato. <hi rend="bold">Carimakāna</hi>nti antimakānaṃ.</p>

<p rend="bodytext" n="238"><hi rend="paranum">238</hi><hi rend="dot">.</hi><hi rend="bold">Nirodhavasenā</hi>ti <pb ed="M" n="1.0346" /> nirujjhanavasena. <hi rend="bold">Bhavacarimakā</hi>ti bhavavasena carimakā nihīnabhavapavattino. Tathā <hi rend="bold">jhānacarimakā</hi> veditabbā. <hi rend="bold">Cuticarimakā</hi>ti cutiyā carimakā cutikkhaṇapavattino sabbapariyosānakā. <hi rend="bold">Tasmā</hi>ti tīsu bhavesu nihīne kāmabhave pavattanato. <hi rend="bold">Te</hi>ti assāsapassāsā. <hi rend="bold">Purato</hi>ti heṭṭhā. Yasmā <hi rend="bold">vibhaṅgaṭṭhakathāyaṃ</hi> (vibha. aṭṭha. 26 pakiṇṇakakathā) rūpadhammānaṃ soḷasacittakkhaṇāyukatā vibhāvitā, tasmā <hi rend="bold">‘‘soḷasamena cittena saddhiṃ uppajjitvā’’</hi>ti vuttaṃ. <hi rend="bold">Cuticittassa purato</hi>ti vā cuticittaṃ avadhibhāvena gahetvā tato oraṃ soḷasamena cittena saddhiṃ uppajjitvāti evaṃ pana atthe gayhamāne sattarasacittakkhaṇāyukatāva assāsapassāsānaṃ vuttā hoti.</p>

<p rend="bodytext">Ime kira imaṃ kammaṭṭhānaṃ anuyuttassa bhikkhuno pākaṭā hontīti ānetvā sambandho. Tattha kāraṇamāha <hi rend="bold">‘‘ānāpānārammaṇassa suṭṭhu pariggahitattā’’</hi>ti. Tamevatthaṃ vibhāvetuṃ <hi rend="bold">‘‘cuticittassā’’</hi>tiādi vuttaṃ.</p>

<p rend="bodytext">Tattha <hi rend="bold">āyuantaraṃ</hi> nāma jīvitantaraṃ jīvanakkhaṇāvadhi. <hi rend="bold">Dhammatāya evā</hi>ti sabhāveneva, rucivasenevāti attho.</p>

<p rend="bodytext"><hi rend="bold">Candālokaṃ oloketvā</hi>ti juṇhapakkhe padosavelāyaṃ samantato āsiñcamānakhīradhāraṃ viya gaganatalaṃ, rajatapattasadisavālikāsanthatañca bhūmibhāgaṃ disvā ‘‘ramaṇīyo vatāyaṃ kālo, deso ca mama ajjhāsayasadiso, kīva ciraṃ nu kho ayaṃ dukkhabhāro vahitabbo’’ti attano āyusaṅkhāre upadhāretvā parikkhīṇeti adhippāyo. <hi rend="bold">Lekhaṃ katvā</hi>ti caṅkame tiriyaṃ lekhaṃ katvā.</p>

<p rend="bodytext"><hi rend="bold">Anuyuñjethā</hi>ti anuyuñjeyya, bhāveyyāti attho.</p>

<p rend="subhead">Upasamānussatikathāvaṇṇanā</p>

<p rend="bodytext" n="239"><hi rend="paranum">239</hi><hi rend="dot">.</hi><hi rend="bold">Eva</hi>nti <pb ed="V" n="1.0327" /> yathāvuttena virāgādiguṇānussaraṇappakārena. <hi rend="bold">Sabbadukkhūpasamasaṅkhātassā</hi>ti dukkhadukkhādibhedaṃ sabbampi dukkhaṃ upasammati etthāti sabbadukkhūpasamoti saṅkhātabbassa.</p>

<p rend="bodytext">‘‘Paññattidhammā’’tiādīsu asabhāvopi ñāṇena dhārīyati avadhārīyatīti dhammoti vuccatīti tato nivattento <hi rend="bold">‘‘dhammāti sabhāvā’’</hi>ti āha <pb ed="M" n="1.0347" />. Bhavanaṃ paramatthato vijjamānatā bhāvo, saha bhāvenāti <hi rend="bold">sabhāvā,</hi> sacchikaṭṭhaparamatthato labbhamānarūpāti attho. Te hi attano sabhāvassa dhāraṇato dhammāti, yathāvuttenaṭṭhena sabhāvāti ca vuccanti. <hi rend="bold">Saṅgammā</hi>ti paccayasamodhānalakkhaṇena saṅgamena sannipatitvā. <hi rend="bold">Samāgammā</hi>ti tasseva vevacanaṃ. <hi rend="bold">Paccayehī</hi>ti anurūpehi paccayehi. <hi rend="bold">Katā</hi>ti nibbattitā. <hi rend="bold">Akatā</hi>ti kehicipi paccayehi na katā. <hi rend="bold">Asaṅkhatā</hi>ti bahuvacanassa kāraṇaṃ heṭṭhā vuttameva. <hi rend="bold">Aggamakkhāyatī</hi>ti aggo akkhāyati, <hi rend="bold">ma</hi>-kāro padasandhikaro. So asaṅkhatalakkhaṇo sabhāvadhammo <hi rend="bold">virāgo</hi>ti paccetabbo, virajjati ettha saṃkilesadhammoti. Nibbānaṃ ārammaṇaṃ katvā pavattamānena ariyamaggena pahīyamānā mānamadādayo taṃ patvā pahīyanti nāmāti āha <hi rend="bold">‘‘tamāgamma…pe… vinassantī’’</hi>ti. Tattha ‘‘seyyohamasmī’’tiādinā (dha. sa. 1121; saṃ. ni. 4.108) maññanāvasena pavatto māno eva <hi rend="bold">mānamado</hi>. Purisabhāvaṃ nissāya uppajjanakamado <hi rend="bold">purisamado. Ādi</hi>-saddena jātimadādīnaṃ saṅgaho daṭṭhabbo. <hi rend="bold">Nimmadā</hi>ti vigatamadabhāvā. Imameva hi atthaṃ dassetuṃ <hi rend="bold">‘‘amadā’’</hi>ti vuttaṃ. Madā nimmadīyanti ettha amadabhāvaṃ vināsaṃ gacchantīti <hi rend="bold">madanimmadano</hi>. Eseva nayo sesapadesupi. <hi rend="bold">Kāmapipāsā</hi>ti kāmānaṃ pātukamyatā, kāmataṇhā. Kāmaguṇā eva āliyanti ettha sattāti <hi rend="bold">kāmaguṇālayā. Tebhūmakaṃ vaṭṭa</hi>nti tīsu bhūmīsu kammakilesavipākavaṭṭaṃ. <hi rend="bold">Esa</hi> asaṅkhatadhammo. <hi rend="bold">Aparāparabhāvāyā</hi>ti aparāparaṃ yoniādito yoniādibhāvāya. <hi rend="bold">Ābandhanaṃ</hi> gaṇṭhikaraṇaṃ. <hi rend="bold">Saṃsibbanaṃ</hi> tunnakāraṇaṃ. Nikkhamanaṃ, nissaraṇañcassa taṇhāya visaṃyogo evāti āha <hi rend="bold">‘‘visaṃyutto’’</hi>ti.</p>

<p rend="bodytext">Ye guṇe nimittaṃ katvā madanimmadanādināmāni nibbāne niruḷhāni, te madanimmadanatādike yathāvutte nibbattitanibbānaguṇe eva gahetvā āha <hi rend="bold">‘‘madanimmadanatādīnaṃ guṇānaṃ vasenā’’</hi>ti, na pana madā nimmadīyanti etenāti evamādike. Te hi ariyamaggaguṇā <pb ed="V" n="1.0328" />. Bhagavatā upasamaguṇā vuttāti sambandho. Kattha pana vuttāti? <hi rend="bold">Asaṅkhatasaṃyuttā</hi>dīsu (saṃ. ni. 4.366 ādayo). Tattha <hi rend="bold">sacca</hi>nti avitathaṃ. Nibbānaṃ hi kenaci pariyāyena asantabhāvābhāvato ekaṃseneva santattā aviparītaṭṭhena saccaṃ. Tenāha ‘‘ekaṃ hi saccaṃ, na dutiyamatthī’’ti <pb ed="M" n="1.0348" /> (su. ni. 890). <hi rend="bold">Pāra</hi>nti saṃsārassa paratīrabhūtaṃ. Tenevāha ‘‘tiṇṇo pāraṅgato thale tiṭṭhati brāhmaṇo’’ti (itivu. 69), ‘‘appakā te manussesu, ye janā pāragāmino’’ti (dha. pa. 85) ca. <hi rend="bold">Sududdasa</hi>nti paramagambhīratāya, atisukhumasantasabhāvatāya ca anupacitañāṇasambhārehi daṭṭhuṃ asakkuṇeyyatāya suṭṭhu duddasaṃ. Natthi ettha jarā, etasmiṃ vā adhigate puggalassa jarābhāvoti <hi rend="bold">ajaraṃ</hi>. Tato eva jarādīhi apalokiyatāya thiraṭṭhena <hi rend="bold">dhuvaṃ</hi>. Taṇhādipapañcābhāvato <hi rend="bold">nippapañcaṃ</hi>. Natthi ettha matanti <hi rend="bold">amataṃ</hi>. Asivabhāvakarānaṃ saṃkilesadhammānaṃ abhāvena <hi rend="bold">sivaṃ</hi>. Catūhi yogehi anupaddutattā <hi rend="bold">khemaṃ</hi>. Visaṅkhārabhāvena acchariyatāya, abhūtapubbatāya ca <hi rend="bold">abbhutaṃ</hi>. Sabbāsaṃ ītīnaṃ anatthānaṃ abhāvena <hi rend="bold">anītikaṃ</hi>. Niddukkhatāya <hi rend="bold">abyābajjhaṃ</hi>. Sabbasaṃkilesamalato accantasuddhiyā visesato suddhīti <hi rend="bold">visuddhi</hi>. Catūhipi oghehi anajjhottharaṇīyatāya <hi rend="bold">dīpaṃ</hi>. Sakalavaṭṭadukkhato paripālanaṭṭhena <hi rend="bold">tāṇaṃ</hi>.</p>

<p rend="bodytext">‘‘Saccañca vo, bhikkhave, desessāmī’’tiādikā pāḷi saṃkhittāti veditabbā. <hi rend="bold">Ādi</hi>-saddena anantaanāsavanipuṇaajajjaraapalokitaanidassanapaṇītaacchariyaanītikadhammamuttileṇaparāyaṇagambhīrādivacanehi ca bodhitā idha avuttā guṇā saṅgayhanti, tattha natthi etassa uppādanto vā vayanto vāti <hi rend="bold">ananto,</hi> asaṅkhatadhammo. Āsavānaṃ anārammaṇatāya <hi rend="bold">anāsavo</hi>. Nipuṇañāṇagocaratāya <hi rend="bold">nipuṇo</hi>. Saṅkhatadhammo viya jarāya ajajjaritatāya <hi rend="bold">ajajjaro</hi>. Byādhiādīhi apalokiyatāya <hi rend="bold">apalokitaṃ</hi>. Acakkhuviññāṇaviññeyyatāya <hi rend="bold">anidassano</hi>. Atittikaraṭṭhena <hi rend="bold">paṇīto</hi>. Apacuratāya <hi rend="bold">acchariyo</hi>. Ītīhi anabhibhavanīyasabhāvattā, anītikabhāvahetuto ca <hi rend="bold">anītikadhammo</hi>. Vaṭṭadukkhamuttinimittatāya <hi rend="bold">mutti</hi>. Saṃsāraṃ bhayato passantehi nilīyanīyato <hi rend="bold">leṇaṃ</hi>. Tesaṃyeva parā gatīti <hi rend="bold">parāyaṇo</hi>. Pakatiñāṇena aladdhapatiṭṭhatāya agādhaṭṭhena <hi rend="bold">gambhīro</hi>. Katapuññehipi dukkhena kicchena anubujjhitabbato <hi rend="bold">duranubodho</hi>. Sacchikiriyaṃ muñcitvā na takkañāṇena avacaritabboti <hi rend="bold">atakkāvacaro</hi><pb ed="M" n="1.0349" />. Buddhādīhi paṇḍiteheva veditabbato adhigantabbato <hi rend="bold">paṇḍitavedanīyo</hi>ti evamattho veditabbo.</p>

<p rend="bodytext"><hi rend="bold">Ariyasāvakasseva</hi><pb ed="V" n="1.0329" /><hi rend="bold">ijjhati</hi> sacchikiriyābhisamayavasena nibbānaguṇānaṃ pākaṭabhāvato. Aṭṭhāne cāyaṃ <hi rend="bold">eva</hi>-saddo vutto, ijjhati evāti yojanā. Sukhasiddhivasena vā evaṃ vuttaṃ <hi rend="bold">‘‘ariyasāvakassevā’’</hi>ti. Tenevāha <hi rend="bold">‘‘evaṃ santepī’’</hi>tiādi. <hi rend="bold">Upasamagarukenā</hi>ti nibbānaninnena. <hi rend="bold">Manasi kātabbā</hi> yathāvuttā upasamaguṇā. <hi rend="bold">Sukhaṃ supatī</hi>tiādīsu vattabbaṃ mettākathāyaṃ āvi bhavissati. <hi rend="bold">Paṇītādhimuttiko</hi> hoti nibbānādhimuttattā.</p>

<p rend="centre">Anussatikammaṭṭhānaniddesavaṇṇanā niṭṭhitā.</p>

<p rend="centre">Iti aṭṭhamaparicchedavaṇṇanā.</p>
</body>
<back></back>
</text>
</TEI.2>